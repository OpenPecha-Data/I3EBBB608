༄༅། །ཨམྲྀཏོམཧདྷེནུཡནཱམརུཙིཏྲྱཱདརམནསྱསིནྡྷུཾསྤྲྀཤནཻཿ། ནཔུརོཧིཏཾསུཁོལླཡབྲྀདྡྷཀཔཱལཏུབིནཱཡབིདྷུཏེནཱསྨཱན྄། ༄༅། །གང་མཚན་བདུད་རྩིའི་དགའ་སྟོན་འཇོ་བའི་འོད། །དད་གསུམ་ཡིད་ཀྱི་ཆུ་གཏེར་ལ་རེག་པས།
།སྔོན་མེད་ཕན་བདེའི་རླབས་ཕྲེང་འཕེལ་བགྱིད་པ། །རྣམ་འདྲེན་རི་བོང་ཅན་དེས་བདག་སྐྱོངས་ཤིག །

གཟོད་ནས་ཐབས་དང་ཤེས་རབ་རྣལ་འབྱོར་གྱིས། །ཐམས་ཅད་མཁྱེན་པའི་རྒྱལ་སར་འཛེགས་ཟིན་ཀྱང༌། །འཇམ་དཔལ་དབྱངས་དང་ཀུན་ཏུ་བཟང་པོ་ལྟར། །འགྲོ་བ་སྒྲོལ་སླད་རྣམ་འཕྲུལ་བསམ་མི་ཁྱབ། །དེ་ལས་དམ་པའི་གྲིབ་བསིལ་དང་ལྡན་ཞིང༌།
།བསྔགས་འོས་མེ་ཏོག་རབ་ཏུ་མཛེས་འབར་བས། །འགྲོ་ལ་འདོད་རྒུ་སྟེར་བའི་དཔག་བསམ་ཤིང༌། །གངས་ལྗོངས་བསོད་ནམས་བྱེ་བའི་མགྲོན་དུ་ཁུག །གང་དེའི་རྣམ་པར་དཀར་བའི་ཕྲིན་ལས་ཀྱི།
།ཆ་ཤས་རེར་ཡང་ངོ་མཚར་འབུམ་གཡོ་བ། །དེ་ཀུན་སྲིད་ཞིའི་སྨྲ་བ་ཇི་སྙེད་པ། །གཅིག་ཏུ་ཚོགས་ཏེ་བརྗོད་ཀྱང་བྲི་བ་མེད། །འོན་ཏེ་རྒྱ་མཚོ་ཆེ་ལས་དག་བྱེད་རྒྱུན། །ཅུང་ཟད་བླངས་པས་དྲི་མ་འཁྲུད་པ་ལྟར།
།དེ་བཞིན་དམ་པའི་ཡོན་ཏན་སྲིད་པ་ན། །རྙེད་པར་དཀའ་འདི་ཆ་ཙམ་གླེང་བར་བགྱི། །སྤྱི་དོན་གསུམ་པ་བདག་ཅག་རྣམས་ཀྱི་འདྲེན་པ་དམ་པ་ཁམས་གསུམ་གྱི་མགོན་པོ། ཉན་རང་ཐམས་ཅད་ཀྱི་བླ་མ།
བྱང་ཆུབ་སེམས་དཔའ་རྣམས་ཀྱི་གཙོ་བོ། དཀྱིལ་འཁོར་རྒྱ་མཚོ་སྤྲོ་བ་དང་སྡུད་པའི་བྱེད་པོ། རིགས་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པ་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན་དཔལ་ཨེ་ཝཾ་ཆོས་ལྡན་གྱི་མཁན་རབས་ལྔ་བཅུ་པ་མཁན་ཆེན་ཐམས་ཅད་མཁྱེན་པ་རྣལ་འབྱོར་འཇམ་དཔལ་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པའི་སྙན་གྲགས་ཀྱི་དྲི་བཞོན་ནམ་མཁའི་མཐའ་དང་མངོན་པར་འགྲོགས་པ་འདི་ཉིད་ཀྱི་སྐུ་གསུང་ཐུགས་ཀྱི་རྣམ་པར་ཐར་པ་ཡོངས་སུ་རྫོགས་པ་ནི།
དུས་གསུམ་གྱི་རྒྱལ་བ་སྲས་དང་བཅས་པ་རྣམས་ཀྱིས་ཀྱང་ཇི་བཞིན་དུ་བསྙད་པར་དཀའ་ན།
བདག་ཅག་སོ་སོ་སྐྱེ་བོ་འཆིང་བ་ཀུན་དང་ལྡན་པ་རྣམས་ཀྱིས་ནི་སྨྲ་བ་ལྟ་ག་ལ་ཞིག །དེ་ལྟ་ནའང་སེམས་ཅན་དྲང་

པའི་ཐབས་ཀྱི་ཁྱད་པར་ལ་གཟིགས་ཏེ་རེ་ཞིག་བདག་ཅག་མི་རྣམས་ཀྱི་སྐལ་བ་དང་བསྟུན་ཏེ་ཐུན་མོང་པའི་མཛད་པ་ཇི་ལྟར་མཛད་པའི་ཚུལ་མདོ་ཙམ་ཞིག་གླེང་བར་བྱ་སྟེ། དེ་ལ་བདུན། ཐོག་མར་ཤིང་སཱ་ལ་ཆེན་པོ་ལྟ་བུའི་རིགས་སུ་སྐུའི་སྐྱེ་བ་བཞེས་ནས་གཞོན་ནུ་རོལ་རྩེད་མཛད་པའི་ཚུལ།
གཞན་དག་བསྟན་པ་ལ་འཇུག་པའི་གོ་རིམ་བསྟན་པའི་ཆེད་དུ་བསླབ་པ་རིན་པོ་ཆེའི་སྒོར་ཞུགས་ཏེ་ཐོས་བསམ་སྒོམ་གསུམ་ཇི་ལྟར་མཛད་པའི་ཚུལ།
བསྟན་པའི་བདག་པོ་ཆེན་པོར་མངའ་གསོལ་ནས་བསྟན་པ་དང་སེམས་ཅན་གྱི་དོན་ཇི་ལྟར་མཛད་པའི་ཚུལ། སླར་ཡང་གནམ་བསྐོས་གཞུང་ས་དགའ་ལྡན་ཕོ་བྲང་པ་ཆེན་པོས་ཆེན་པོར་འོས་པའི་མཚན་དང་ཡོ་བྱད་ཀྱིས་ཆེན་པོའི་གོ་སར་མངའ་གསོལ་ནས་རྣམ་པར་དཀར་བའི་ཕྲིན་ལས་ཇི་ལྟར་མཛད་པའི་ཚུལ།
གསུང་ལས་སྐྱེས་པའི་བསྟན་འཛིན་གྱི་སློབ་མ་ཇི་ཙམ་བྱོན་པའི་ཚུལ། སྡོམ་པ་གསུམ་ལ་གཅེས་སྤྲས་སུ་མཛད་ཅིང་ཉམས་སུ་བཞེས་པ་ལ་བརྟེན་ནས་ཉམས་རྟོགས་ཇི་ལྟར་འཁྲུངས་པའི་ཚུལ།
མཐར་རྟག་འཛིན་ཅན་དང་ལེ་ལོ་ཅན་རྣམས་ཆོས་ལ་བསྐུལ་བའི་སླད་དུ་གཟུགས་སྐུའི་བཀོད་པ་ཆོས་དབྱིངས་སུ་བསྡུས་ཀྱང་སེམས་ཅན་གྱི་དོན་རྒྱུན་མི་འཆད་པའི་ཚུལ་ལོ།
།དེའི་དང་པོ་ནི། མགོན་པོ་འཇམ་པའི་དབྱངས་ཀྱི་རྣམ་པར་འཕྲུལ་པ་འཇམ་པའི་དབྱངས་མཁྱེན་བརྩེ་དབང་པོའི་ཞལ་སྔ་ནས་མཛད་པའི་རྗེ་འདིའི་རྣམ་ཐར་དང་བསྟུན་པའི་གསོལ་འདེབས་བྱིན་རླབས་བདུད་རྩིའི་ཆུ་གཏེར་ཞེས་བྱ་བ་ལས།
དཔལ་ལྡན་རྡོ་རྗེ་འཆང་དབང་གདུལ་བྱ་རྣམས། །རྣལ་འབྱོར་ཟབ་མོའི་ལམ་གྱིས་རྗེས་གཟུང་ཕྱིར། །འཇམ་དཔལ་ངུར་སྨྲིག་འཛིན་པའི་སྐུར་སྟོན་པ།
།རྣམ་འདྲེན་བཟང་པོའི་ཞབས་ལ་གསོལ་བ་འདེབས། །ཟབ་གསལ་གཉིས་མེད་ཆོས་སྐུའི་ངང་ཉིད་ལས། ཡན་ལག་བདུན་ལྡན་ལོངས་སྐུའི་རྣམ་རོལ་ནི། །གང་འདུལ་སྤྲུལ་པའི་སྒྱུ་འཕྲུལ་དྲྭ་བའི་གར། །དམ་པའི་

རིགས་སུ་འཁྲུངས་ལ་གསོལ་བ་འདེབས། །གཞོན་ནུ་ཉིད་ནས་ངེས་འབྱུང་སྙིང་རྗེ་སོགས། །ཐེག་ཆེན་རིགས་ཀྱི་ནུས་པ་ཡོངས་རྫོགས་པས། །བསྔགས་འོས་ཡོན་ཏན་བྱེ་བའི་སྣང་བ་ཡིས། །གྲགས་པའི་ཨུཏྤལ་རྒྱས་དེར་གསོལ་བ་འདེབས།
།ཞེས་གསུངས་པ་ལྟར་ཏེ། དེའང་ཇི་སྐད་དུ་འཕགས་པ་ཆོས་ཀྱི་དབྱིངས་ཀྱི་རང་བཞིན་དབྱེར་མེད་པ་བསྟན་པའི་མདོ་ལས། ཁམས་གསུམ་དུ་མཚམས་སྦྱོར་བ་མི་བྱེད་པ་ནི་བྱང་ཆུབ་སེམས་དཔའི་ཤེས་པ་མ་ཡིན་གྱི།
སེམས་ཅན་རྣམས་ཡོངས་སུ་སྨིན་པར་བྱ་བའི་ཕྱིར་བསམ་བཞིན་དུ་སྐྱེ་བ་ཡོངས་སུ་འཛིན་པ་ནི་བྱང་ཆུབ་སེམས་དཔའི་ཤེས་པ་ཡིན་ནོ། །ཞེས་དང༌། གསང་བ་བསམ་གྱིས་མི་ཁྱབ་པ་བསྟན་པ་ལས།
བཅོམ་ལྡན་འདས་བྱང་ཆུབ་སེམས་དཔའ་བརྩོན་འགྲུས་བརྩམས་པ་རྣམས་ནི་འཁོར་བ་ལ་ཡོངས་སུ་སྐྱོ་བའི་བློ་སྐྱེ་བར་མི་འགྱུར་ཏེ། བཅོམ་ལྡན་འདས་བྱང་ཆུབ་སེམས་དཔའ་རྣམས་ནི་སེམས་ཅན་ཡོངས་སུ་སྨིན་པར་བགྱི་བའི་སླད་དུ་འཁོར་བ་ལ་ཕན་ཡོན་དུ་བལྟ་བ་ལགས་ཀྱི།
མྱ་ངན་ལས་འདས་པ་ལ་ནི་དེ་ལྟ་མ་ཡིན་ནོ། །བཅོམ་ལྡན་འདས་བྱང་ཆུབ་སེམས་དཔའ་རྣམས་ནི་སེམས་ཅན་གྱི་དོན་ལ་བརྩོན་པ་ལགས་སོ། །ཞེས་བཀའ་སྩལ་པ་ལྟར།
བདག་ཉིད་ཆེན་པོ་རྣམས་ནི་ཞི་བ་མྱ་ངན་ལས་འདས་པའི་བདེ་བ་ལ་གཞར་ཡང་མི་ཆགས་པར། ཇི་ལྟར་པདྨོའི་ཚལ་དུ་བུང་བ་འཇུག་པ་བཞིན་དུ་སེམས་ཅན་རྣམས་ལ་རྗེས་སུ་བརྩེ་བའི་སྒོ་ནས་སྲིད་པ་ཡོངས་སུ་གཟུང་བ་ལ་རྩེ་གཅིག་ཏུ་གཞོལ་བ་ཆོས་ཉིད་ཡིན་པ་ལྟར།
བདག་ཅག་གི་དཔལ་ལྡན་བླ་མ་དམ་པ་ཡོན་ཏན་རིན་པོ་ཆེའི་ཕུང་པོར་གྱུར་པ་འདིས་ཀྱང་གདུལ་བྱ་འདུལ་བའི་ཐབས་ལ་གཟིགས་ཏེ་ཆོས་ཀྱི་དབྱིངས་རང་བཞིན་ལྷུན་གྱིས་གྲུབ་པའི་ཕོ་བྲང་ནས།
ས་ལ་གནས་པའི་བྱང་ཆུབ་སེམས་དཔའ་རྣམས་ཀྱི་སྣང་ངོར་ལོངས་སྤྱོད་རྫོགས་པའི་སྐུ་དང༌། གདུལ་བྱ་ཐུན་མོང་བ་རྣམས་ཀྱི་སྣང་ངོར་

མཆོག་དང་མཆོག་མ་ཡིན་པའི་སྤྲུལ་པ་བསམ་གྱིས་མི་ཁྱབ་པའི་སྒོ་ནས་སེམས་ཅན་གྱི་དོན་མཛད་པ་ལས། འདིར་སྐབས་སུ་བབ་པ་བདག་ཅག་སྐལ་བ་དམན་པ་རྣམས་ཀྱི་དོན་དུ་སོ་སོ་སྐྱེ་བོའི་རྡོ་རྗེ་སློབ་དཔོན་གྱི་རྣམ་པར་རོལ་པར་བཞེད་དེ།
དེའང་འདིའི་འཁྲུངས་པའི་ཡུལ་ནི། བྱང་ཆུབ་ཀྱི་སྙིང་པོ་འཕགས་ཡུལ་རྡོ་རྗེ་གདན་ལས་བྱང་ཕྱོགས་སུ་དཔག་ཚད་བརྒྱ་བགྲོད་པའི་གནས། གཙང་ལ་སྟོད་གྲམ་པ་དཔལ་ལྡན་ས་སྐྱ་ཞེས་ཡོངས་སུ་གྲགས་པ་དང་ཧ་ཅང་མི་རིང་བའི་ཡུལ།
ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝཾ་ཆོས་ལྡན་དང་ཁད་ཉེ་བའི་སའི་ཐིག་ལེ་རྩེ་ན་རྒྱ་མཚོ་གླིང་ཞེས་པར། ཡབ་མཁན་ཆེན་ནམ་མཁའ་བསམ་འགྲུབ་ཀྱི་རུས་དབོན་པདྨ་དོན་གྲུབ་ཅེས་བྱ་བ་བྱ་བ་དང་བྱ་བ་མ་ཡིན་པའི་བླང་དོར་ལ་མཁས་པ།
ཕོ་རྩལ་སྣ་དགུ་ལ་སོགས་པའི་སྟོབས་ཀྱི་ཕ་རོལ་ཏུ་སོན་ཞིང༌། རིགས་གཟུགས་ལོངས་སྤྱོད་ཀྱིས་མངོན་པར་སྒེག་པ་དེ་དང༌།
ཡུམ་ཁ་ན་མ་ཐོ་བ་མེད་པའི་རིགས་སུ་འཁྲུངས་ཤིང་ངོ་ཚ་དང་ཁྲེལ་ཡོད་ཀྱིས་བརྒྱན་པ། དད་པ་དང་སྙིང་རྗེ་དང་གཏོང་བ་ལ་སོགས་པ་ཡ་རབས་ཀྱི་ཡོན་ཏན་མང་པོས་མཛེས་པ་པདྨ་བུ་ཁྲིད་ཅེས་བྱ་བ་སྟེ།
ཡབ་ཡུམ་དེ་གཉིས་ལ་སྲས་དྲུག་ཙམ་ཡོད་པ་ལས། ཕུ་བོ་གཉིས་ཀྱི་འོག་མར་གྱུར་པ་དེ་ནི་བདག་ཅག་གི་དཔལ་ལྡན་བླ་མ་དམ་པ་ཡོན་ཏན་མ་ལུས་པའི་གཏེར་མཛོད་དུ་གྱུར་པ་འདི་ཉིད་ཡིན་ཏེ། དེའང་ཡུམ་གྱི་ལྷུམས་སུ་ཞུགས་པའི་དུས་སུ་ཡབ་ཡུམ་ལ་རྨི་ལྟས་བཟང་བ་ལ་སོགས་པ་ངོ་མཚར་བའི་ལྟས་མང་དུ་བྱུང་ཞིང༌།
དེ་ནས་ཇི་སྲིད་ཕྱིར་མ་བཙས་ཀྱི་བར་དུའང་ཡུམ་གྱི་ལུས་ཡང་ཞིང་ཟོ་མདོག་བདེ་བ་དང༌།
རང་བཞིན་གྱིས་དགེ་བ་ལ་སྤྲོ་ཞིང་ཏིང་ངེ་འཛིན་ངང་གིས་སྐྱེ་བ་ལ་སོགས་པ་དགེ་མཚན་མཐའ་དག་མངོན་དུ་གྱུར་བཞིན་པའི་ངང་ནས། རབ་བྱུང་བཅུ་གསུམ་པའི་ནང་གསེས་ལེགས་སྦྱར་གྱི་སྐད་དུ་ས་མྱ་ཞེས་པ་ཞི་བ་སྟེ་རྒྱ་རྩིས་

པའི་ལུགས་ཀྱིས་མོ་བྱའི་ལོར་ཡུམ་ལ་གནོད་པ་མེད་ཅིང་བདེ་བ་དང༌། འབྱོར་པ་དང༌། ལོ་ལེགས་པ་ལ་སོགས་པ་བྱང་ཆུབ་སེམས་དཔའི་རྣམ་པར་ཐར་པ་དང་མཐུན་པར་བལྟམས་སོ། །དེ་ལྟར་བལྟམས་པའི་ཁྱེའུ་དེ་ནི་གཟུགས་བཟང་ཞིང་ལྟ་བས་ཆོག་མི་ཤེས་པ།
སྐྱེས་བུ་ཆེན་པོའི་མཚན་དང་ལྡན་པ་ཞིག་སྟེ། ཡབ་ཡུམ་རྣམས་ཀྱིས་མཚན་པདྨ་ཕྲིན་ལས་ཞེས་བྱ་བར་གསོལ་ཏོ། །དེ་ནས་ན་ཚོད་དང་མཐུན་པའི་ཁ་ཟས་ཀྱི་ཁྱད་པར་བཟང་ངོ་ཅོག་གིས་རྫིང་བུའི་ནང་གི་པདྨོ་བཞིན་དུ་རིམ་གྱིས་བསྐྱེད་བསྲིངས་ཏེ་ཅུང་ཟད་མནོ་ཤེས་པ་ནའང༌།
གཞོན་ནུ་དེ་ནི་སྔོན་གྱི་རྒྱལ་བ་རྣམས་ལ་ལྷག་པར་བྱ་བ་བྱས་ཤིང་དགེ་བའི་རྩ་བ་བསྐྱེད་པའི་སྟོབས་ཀྱིས་རིགས་ཀྱི་ཡོན་ཏན་ཁྱད་པར་ཅན་སད་དེ།
ཡབ་ཡུམ་དང་རྒན་པ་རྣམས་ལ་གུས་ཤིང༌། དམན་པ་རྣམས་ལ་རྗེས་སུ་བརྩེ་བ་དང༌། བཞིན་འཛུམ་པ་དང༌། གསོང་པོར་སྨྲ་བ་དང༌། ཁྲོ་བ་མི་མངའ་བ་དང༌། གཙང་སྦྲ་ཆེ་བ་ལ་སོགས་པ་འགྲོ་བ་རྣམས་ཀྱི་ཡིད་ཀྱི་བརྟན་པ་ཅིག་ཅར་དུ་འཕྲོག་པར་ནུས་པ་ཞིག་ཡོད་ཅེས་ཐོས་ལ།
ཁྱད་པར་དུའང་ཁྱིམ་ན་གནས་པ་ནི་དུག་ཅན་གྱི་ཟས་བཞིན་དུ་སྡུག་བསྔལ་ཐམས་ཅད་ཀྱི་འབྱུང་གནས་སུ་གཟིགས་ཏེ།
རབ་ཏུ་བྱུང་བ་ལ་སྐོམ་པ་ཆུ་འདོད་པ་ལྟ་བུའི་སྒོ་ནས་ཞལ་ནས་ཀྱང༌། ང་བཙུན་པ་བྱེད་པ་ཡིན་ཁོ་ན་གསུངས་ཤིང༌། དགུན་གྲང་བའི་སྐབས་སུའང་ཡབ་ཡུམ་རྣམས་ཀྱིས་པགས་པའི་ན་བཟའ་ཞིག་བཟོ་བར་མཛད་ཀྱང༌།
དེ་ལ་ཐུགས་སྐྲག་པའི་སྣང་བས་གཏན་ནས་མི་བཞེས་པ་དང༌། དེས་མཚོན་པའི་རྒྱུན་གྱི་ན་བཟའ་རྣམས་ཀྱང་དམར་པོ་འབའ་ཞིག་ལས་དཀར་པོ་དང་ཁྲ་བོའི་རིགས་མི་གསོལ་བ་དང༌། གཞན་ཡང་ཐ་མལ་པའི་རྩེད་མོ་དང་འདུ་འཛིའི་རིགས་ལ་མི་དགྱེས་ཤིང༌།
དེའི་སྟོབས་ཀྱིས་བྱིས་པ་གཞན་དང་ལྷན་ཅིག་བྱོན་པའི་ཚེའང༌། ཐོག་མར་རྩེ་མོའི་རྣམ་པ་ཅུང་ཟད་རེ་མཛད་ནས། སླར་རང་ཉིད་སུའང་མེད་པའི་ས་ཕྱོགས་དབེན་པ་དག་ཏུ་

ཕེབས་ནས་བཞུགས་པ་དང༌། རྒྱུན་པར་ཆོས་ཞིག་བྱེད་པའི་དུས་ནམ་འོང་སྙམ་པའི་དགོངས་པ་ཁོ་ན་རྒྱུན་ཆགས་སུ་འཁྲུངས་པ་ལ་བརྟེན་ནས་དགུང་ལོ་དྲུག་པ་ཤིང་ཕོ་སྟག་གི་ལོར། ཡབ་ཡུམ་གྱི་སྐྱེལ་མ་ལ་སོགས་པའི་བདག་པོའི་རྐྱེན་ལ་བརྟེན་ཏེ་ས་ལ་སྤྱོད་པའི་འོག་མིན་གཉིས་པ་དཔལ་ཨེ་ཝཾ་ཆོས་ལྡན་གྱི་བླ་བྲང་ཐར་པ་རྩེར་ཕེབས།
རང་ཉིད་ཀྱི་གཅེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་ཞལ་སྔ་ནས་ཡེ་གེའི་ཕྱི་མོ་ནས་བརྩམས་ཏེ།
ཀློག་ལ་སོགས་པ་བཀའ་ཁྲིད་ཞུས་པ་ཙམ་གྱིས་ཚེགས་མེད་དུ་མཁྱེན། དེ་ནས་བཟུང་སྟེ་ཨེ་ཝཾ་རང་དུ་བཞུགས། སྐབས་སྐབས་སུ་ཡབ་ཡུམ་རྣམས་ཀྱི་རྩར་ཡང་ལན་ཁ་ཤས་ཕེབས། ཁྱད་པར་དགུང་ལོ་བཅུ་པ་ས་རྟ་ལོར་མདོ་ཁམས་ནས་ཁུ་བོ་མཁན་ཆེན་རྡོ་རྗེ་འཆང་ཆེན་པོས་དབུས་གཙང་གི་ལྗོངས་སུ་བསྙེན་བཀུར་སྟོབ་པར་ཕྱག་མཛོད་ཡོན་ཏན་རྒྱ་མཚོ་དཔོན་འཁོར་རྣམས་གཏོང་གནང་མཛད་པ་བཞིན་བར་ཆད་མེད་པར་འདིར་འབྱོར།
ཁོང་ལ་ཁུ་བོ་མཁན་ཆེན་གྱིས་རྗེ་འདི་དགེ་རྒན་ཞིག་གི་རྩར་བཞག་ན་ལེགས་ཚུལ་གྱི་ཞལ་མངགས་སྩལ་འདུག་པ་ལྟར། དགུང་གྲངས་བཅུ་གཅིག་པ་དོན་གྲུབ་ཀྱི་ལོའི་ཧོར་ཟླ་ལྔ་པའི་ནང༌།
དྲུང་ཁང་དུ་མཁན་སངས་རྒྱས་གྲགས་པའི་མཆོད་དཔོན་བསོད་ནམས་ལྷུན་གྲུབ་ཀྱི་རྩར་བྱོན། དེར་ལོ་གཅིག་དང་ཟླ་བ་བརྒྱད་བཞུགས། དེའི་བར་ལ་ཨེ་ཝཾ་པའི་ཆོས་སྤྱོད་ཕྱི་ནང་ཡོངས་སུ་རྫོགས་པ་དང༌།
ངན་སོང་སྦྱོང་རྒྱུད་ནས་བཤད་པའི་ཀུན་རིག་གི་ཆོ་ག་དང༌། ཛེ་ཏཱ་རིའི་ལུགས་ཀྱི་ཚེ་དཔག་མེད་ལྷ་དགུ་དང༌། མི་འཁྲུགས་པ་ལྷ་དགུ་དང༌། རྣམ་རྒྱལ་མ་ལྷ་དགུ་དང༌། བིརྺ་པའི་ལུགས་ཀྱི་གཤེད་དམར་ལྷ་ལྔ་དང༌།
ཀྱེ་རྡོ་རྗེ་མན་ངག་ལུགས་ལྷ་དགུ་རྣམས་ཀྱི་ཆོ་ག་ཆ་ལག་དང་བཅས་པ་དང༌། དཀོན་མཆོག་ལྷུན་གྲུབ་ཀྱིས་མཛད་པའི་རྒྱུད་བཤད་ཀྱི་སྔོན་འགྲོ་ཚུལ་གསུམ་མཛེས་པར་བྱེད་པའི་རྒྱན་དང༌།
རྒྱུད་ཀྱི་མངོན་པར་རྟོགས་

པ་ལྗོན་ཤིང་མཛེས་པར་བྱེད་པའི་རྒྱན་བཅས་དང༌། ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་རྣམས་ཐུགས་འཛིན་མཐར་ཕྱིན་པར་མཛད་དེ་ཨེ་ཝཾ་བླ་བྲང་གཞུང་དུ་རྒྱུགས་འབུལ་བར་མཛད་པ་ཡིན་ནོ། །སྲིད་པའི་འབྱོར་པ་རིང་སྤངས་ཀྱང༌།
།བརྩེ་བས་གཞན་དོན་ཉིད་ལ་འཇུག །ཡིད་ཅན་རྣམས་ཀྱི་ཁུར་འདི་ཡིས། །རྒྱལ་རྣམས་ཐོག་མ་ཉིད་ནས་ལྕི། །དེ་སླད་རྣམ་པར་འཕྲུལ་པ་ཡི། །ཐབས་ནི་གང་དང་གང་ཞིག་གིས། །འགྲོ་འདི་ཇི་ལྟར་དབུགས་དབྱུང་ཞིང༌།
།སྙིང་རྗེའི་བསམ་གཏན་ཁོ་ནར་གཡེངས། །སྨྲ་བའི་ཉིན་བྱེད་ཕལ་ཆེ་བ། །ནུབ་རིང་ངལ་བསོ་བརྟེན་པའི་ཚེ། །རྒྱལ་ཀུན་ཡེ་ཤེས་ཟླ་བའི་གཟུགས། །ལྗོངས་འདིར་འཆར་བའི་སྦྱོར་བ་བརྩམས།
།རྒྱལ་བ་རྣམས་ཀྱི་ཡེ་ཤེས་ཀྱང༌། །གང་དུ་ཆགས་པར་གྱུར་པའི་ཡུལ། །འདོད་རྒུའི་རི་མོ་རྣམ་བཀྲ་བ། །སུ་ཡིས་བྲིས་པ་ཡོང་མི་ཤེས། །དེ་ལྟའི་ཡུལ་དུ་སྨིན་ལེགས་མའི། །ལང་ཚོའི་མེ་ཏོག་འབར་བའི་དབུས།
།དགེ་མཚན་སྣང་བ་བརྒྱ་ཕྲག་དང༌། །ལྷན་ཅིག་སྲིད་པ་ཡོངས་སུ་བཟུང༌། །ཐབས་ཀྱི་ངོ་བོ་འཇམ་དཔལ་དང༌། །ཤེས་རབ་རང་བཞིན་དབྱངས་ལྷ་མོ། །རྒྱལ་བའི་གཟུགས་སྐུ་བསྐྱེད་པའི་ཕྱིར།
།ཡབ་ཡུམ་ཟོལ་གྱིས་འོང་མིན་ནམ། །དེ་ནས་མཛེས་སྡུག་འཁྱིལ་པ་ཡི། །ཡིད་འོང་ལྷ་མོའི་ཆུ་གཏེར་ལས། །གཟུགས་སྐུའི་པདྨོ་འཁྲུངས་པ་ནི། །གསེར་གྱི་མཆོད་སྡོང་འབར་བ་བཞིན། །དེ་མཐོང་མི་ཡི་ཡུལ་དུ་ཅི།
།མཐོ་རིས་ན་ཡང་རྙེད་དཀའ་བའི། །དཔལ་འདི་གང་ནས་འོང་བ་ཞེས། །འགྲོ་བའི་མིག་ནི་ཟུམ་མ་གྱུར། །ཤིན་ཏུ་དག་པའི་མཚན་དཔེ་ནི། །ཉིན་ལས་ཉིན་བཞིན་གསལ་གྱུར་པ། །དེ་ཚེ་ལུས་ཅན་ངོ་མཚར་བས།
།གཞོན་ནུའི་གསང་སྔགས་འབའ་ཞིག་བཟླ། །ཞི་ཞིང་དུལ་བའི་དྲི་བཟང་པོ༌། །ཐོག་མ་མེད་ནས་གང་སྦྱར་བ། །མཚན་དཔེའི་མེ་ཏོག་དགོད་ཙམ་ནས། །ཡིད་ཅན་བརྟན་པ་འཕྲོག་ལ་ཆས། །ཁྱོད་ཀྱི་ངེས་པར་འབྱུང་བའི་

སྤྱན། །འཇིག་རྟེན་གསུམ་ན་གསལ་བ་ཡིས། །ཡུལ་གྱི་དུག་དང་རབ་ལྡན་པའི། །ཁྱིམ་འདི་སྦྲུལ་ནག་ཁྲོས་པར་གཟིགས། །དེ་ཚེ་སྲིད་པའི་སྨན་པ་ཡིས། །ཆོས་ཀྱི་སྨན་ཆེན་སྦྱར་བའི་ཞིང༌། །ཨེ་ཝྃ་བྱང་ཆུབ་དགའ་ཚལ་དུ།
།ཞབས་ཟུང་གསེར་གྱི་པདྨ་བཀོད། །སྐྱེ་མེད་ཡི་གེ་དམ་པའི་མཆོག །གཟོད་མ་ཉིད་ནས་བརྙེས་ཟིན་ཀྱང༌། །ད་དུང་སློབ་པའི་ཟོལ་སྦྱོར་གྱི། །སྒྱུ་འདིས་བདག་ཅག་རྨོངས་པར་བྱས།། །།སྤྱི་དོན་གཉིས་པ་གཞན་དག་བསྟན་པ་ལ་འཇུག་པའི་གོ་རིམ་བསྟན་པའི་ཆེད་དུ་བསླབ་པ་རིན་པོ་ཆེའི་སྒོར་ཞུགས་ཏེ་ཐོས་བསམ་སྒོམ་གསུམ་ཇི་ལྟར་མཛད་པའི་ཚུལ་ནི།
རྗེ་བཙུན་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྗེ་འདིའི་རྣམ་ཐར་གསོལ་འདེབས་བྱིན་རླབས་བདུད་རྩིའི་ཆུ་གཏེར་ལས།
མཁས་གྲུབ་ཆེན་པོ་བསོད་ནམས་དཔལ་འབྱོར་མདུན། །ཐུན་བསྟན་ཡོངས་སུ་རྫོགས་པའི་སྒོར་ཞུགས་ནས། །རྡོ་རྗེ་འཆང་དངོས་ནམ་མཁའི་མཚན་ཅན་གྱི།
།ཐུགས་ཀྱི་སྲས་སུ་གྱུར་ལ་གསོལ་བ་འདེབས། །གཞན་ཡང་རིས་མེད་བཤེས་གཉེན་མཆོག་རྣམས་ལས། །མང་དུ་གསན་དང་བསམ་པའི་མཐར་སོན་ནས། །རྩེ་གཅིག་ལམ་བཟང་བསྒོམས་པའི་བདུད་རྩི་ཡིས།
།གྲུབ་གཉིས་པད་དཀར་བཞད་དེར་གསོལ་བ་འདེབས། །ཞེས་གསུངས་པ་ལྟར་གྱི་དོན་ཞིབ་ཏུ་བཤད་པ་ལ་གཉིས་ཏེ། རྒྱལ་བའི་བསྟན་པ་རིན་པོ་ཆེའི་སྒོར་ཞུགས་པའི་ཚུལ་དང༌། ཞུགས་པའི་རྟེན་དེས་ཐོས་བསམ་སྒོམ་གསུམ་ཇི་ལྟར་མཛད་པའི་ཚུལ་ལོ།
།དེའི་དང་པོ་ནི། ཇི་སྐད་དུ་མདོ་ལས། ཚུལ་ཁྲིམས་ལ་བརྟེན་ཚུལ་ཁྲིམས་ལ་གནས་ན། །རིམ་གྱིས་འཕགས་པའི་བདེན་པ་བཞི་པོ་དག །ཡང་དག་ཇི་ལྟ་བ་བཞིན་རྟོགས་པར་འགྱུར།
།ཞེས་གསུངས་པ་ལྟར་ཐར་པ་དང་ཐམས་ཅད་མཁྱེན་པའི་ལམ་དུ་བགྲོད་པ་ལ་ཐེམ་སྐས་ཀྱི་དང་པོ་ལྟ་བུ་མེད་དུ་མི་རུང་བའི་གཞི་ཆེན་པོ་ནི་ལྷག་པ་ཚུལ་ཁྲིམས་ཀྱི་བསླབ་པ་ཉིད་ཡིན་ཞིང༌།

དེར་མ་ཟད་དུས་གསུམ་གྱི་སངས་རྒྱས་ཐམས་ཅད་ཀྱང་ཚུལ་ཁྲིམས་ཀྱི་བསླབ་པ་འདི་ཁོ་ན་ལ་བརྟེན་ནས་བྱང་ཆུབ་ཀྱི་བདུད་རྩི་མངོན་དུ་བཞེས་པ་ཡིན་ལ། རྒྱུ་མཚན་དེའི་ཕྱིར་ན་རབ་ཏུ་བྱུང་བའི་བརྟུལ་ཞུགས་མྱུར་དུ་ལེན་པར་བྱའོ་སྙམ་པའི་རྒྱུའི་ཀུན་སློང་ཟླ་བ་འབུམ་ཕྲག་འཆར་པའི་གཟི་བརྗིད་ཀྱིས་ཀྱང་མཚོན་པར་མི་ནུས་པ་ཐུགས་ཀྱི་དབུས་སུ་ཤར་ཏེ།
དགུང་གྲངས་བཅུ་གསུམ་པ་ལྕགས་བྱ་ཧོར་ཟླ་གཉིས་པའི་གཟའ་སྐར་མཆོག་ཏུ་དགེ་བའི་ཉིན།
བརྟན་མཁས་ཀྱི་ཡོན་ཏན་གཉིས་དང་ལྡན་པའི་མཚུངས་མེད་ཆོས་ཀྱི་རྗེ་མཁས་གྲུབ་ངག་དབང་དམ་ཆོས་པའི་ཞལ་སྔ་ནས་ཀྱི་མཁན་པོ་དང༌། མཁས་བཙུན་བཟང་གསུམ་གྱི་ཡོན་ཏན་མང་པོས་མངོན་པར་མཛེས་པ་བྱམས་པ་བསོད་ནམས་དཔལ་འབྱོར་པས་ལས་ཀྱི་སློབ་དཔོན་ལ་སོགས་པ་མདོར་ན་དད་པའི་དགེ་འདུན་བཅུའི་དབུས་སུ་རྗེ་འདི་དང༌།
དུང་འབུད་སྤྲུལ་སྐུ་དཔལ་ལྡན་བཀྲ་ཤིས་དང༌། ཁང་གསར་རྗེ་དྲུང་བསྟན་འཛིན་བཟང་པོ་གསུམ་གྱིས་དགེ་བསྙེན་གྱི་སྡོམ་པ་ལེན་པ་སྔོན་དུ་འགྲོ་བའི་སྒོ་ནས་ཁྱིམ་པའི་རྟགས་དང་ཆ་ལུགས་མཐའ་དག་བདུད་རྩིས་བཀྲུས་པའི་དྲི་མ་བཞིན་དུ་བསལ་བ་དང༌།
རབ་ཏུ་བྱུང་བའི་རྟགས་དང་ཆ་ལུགས་ཐམས་ཅད་ངང་པས་ཆུ་ལས་འོ་མ་ལེན་པ་བཞིན་དུ་ཡང་དག་པར་བླངས་ཏེ་ཚིགས་སྔ་མ་དགེ་ཚུལ་གྱི་སྡོམ་པ་རྣམ་པར་དག་པ་ལེགས་པར་བཞེས་པར་མཛད་དོ།
།དུས་དེ་ཉིད་ནས་བཟུང་སྟེ་དགེ་ཚུལ་གྱི་བསླབ་པའི་གཞི་བཅུ་ཆར་གཏོགས་དང་བཅས་པ་ཐམས་ཅད་ཀྱང་སྲུང་སྡོམ་གྱི་ར་བ་ལས་ནམ་ཡང་མི་འདའ་བར་མཛད་པ་ཡིན་ནོ།
།དེ་སྐབས་རྗེ་འདི་དང༌། རྗེ་འདིའི་སྐུ་མཆེད་ཆུང་བ་ཚེ་དབང་རྡོ་རྗེ་གཉིས་ཀ་བླ་མ་མཛད་རྩིས་ཡིན་པ་ལ།
དེ་རྗེས་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་མདོ་ཁམས་ནས་ཨེ་ཝྃ་དུ་བྱོན་པའི་སྐབས། རྗེ་འདི་ལ་བྱིས་པ་ཆེ་བ་འདི་བཙུན་འདོག་པ་ཞིག་འདུག་པས་བླ་མ་བྱས།
ཆུང་བ་འདི་གྲྭ་པ་ཞིག་བྱས་ཏེ་

ཕྱག་མཛོད་ལྟ་བུ་བྱས་ན་ལེགས་པ་འདྲ་གསུངས་པ་དང༌། ཁྱད་པར་ཁུ་བོ་མཁན་ཆེན་དེ་ཉིད་ཀྱི་དྲུང་དུ་རྗེ་འདི་སྐུ་མཆེད་གཉིས་ཆར་གྱི་མཚན་ཞིག་ཞུ་བར་མཛད་པའི་ཚེའང༌། ངེད་ཀྱིས་བླ་མ་ལ་བླ་མའི་མིང་དང༌།
གྲྭ་པ་ལ་གྲྭ་པའི་མིང་གདགས་ཀྱི་གསུངས་ནས། རྗེ་འདི་ལ་རྣལ་འབྱོར་འཇམ་དཔལ་བཟང་པོ་དང༌། གཅུང་ཚེ་དབང་རྡོ་རྗེ་ལ་ནོར་ལྡན་ཤེས་རབ་བཟང་པོ་ཞེས་འདོགས་པར་མཛད་དོ། །དེ་ལྟ་བུའི་རྡོ་རྗེའི་བཀའ་དེ་ནི་དུས་གསུམ་ཐམས་ཅད་ཐོགས་མེད་དུ་མཁྱེན་པའི་གསུང་ཁྱད་པར་ཅན་འཇིག་རྟེན་ན་ཚད་མར་གྱུར་པ་ཡིན་ནའང༌།
སླར་ཡང་འགྲོ་བ་རྣམས་ཡིད་ཆེས་བསྐྱེད་པའི་སླད་དུ། དེ་སྐབས་སུ་རྒྱལ་ཁམས་བསྐོར་བའི་རྣལ་འབྱོར་པ་སྟོན་ཆེན་ཟེར་བ་མེ་ལོང་ལ་བལྟས་ཏེ་དེའི་ནང་དུ་ཇི་ལྟར་ཤར་བ་བཞིན་ལུང་སྟོན་པར་བྱེད་པ་ཞིག་སླེབ་པར།
དེ་ལ་བྱིས་པ་འདི་གཉིས་སུས་བླ་མ་བྱས་ན་ལེགས་མེ་ལོང་ནང་དུ་ལྟོས་ཤིག་ཅེས་བཀའ་སྩལ་པ་ན།
དེས་ཀྱང་དེ་བཞིན་དུ་བལྟས་ཏེ་ཇི་ལྟར་བཀའ་སྩལ་པ་ལྟར་རྗེ་འདི་ཆོས་ཀྱི་བག་ཆགས་ཤིན་ཏུ་མཐུག་པས་བླ་མ་དང༌། ཆུང་བ་འདི་ལས་བྱེད་ཅིག་བྱེད་པར་འོས་སོ་ཞེས་གསོལ་པ་ན། དེས་ཀྱང་ཇི་ལྟ་བ་བཞིན་མཐོང་བར་གཟིགས་ཏེ་བདག་ཅག་གི་དཔལ་ལྡན་བླ་མ་དམ་པ་འདི་གཟོད་མ་ཉིད་ནས་སྲིད་པ་དང་ཞི་བའི་བླ་མར་གྱུར་ཟིན་ནའང༌།
སླར་ཡང་བདག་སོགས་སྐལ་བ་དམན་པ་རྣམས་ཀྱི་འདྲེན་པ་དམ་པར་ཡོངས་སུ་གཟེངས་བསྟོད་པར་མཛད་དོ།
།ད་ནི་འདིར་སྡེ་ཚན་གཅིག་པའི་ཕྱིར་ཚིགས་ཕྱི་མ་བསྙེན་པར་རྫོགས་པའི་བདུད་རྩི་བཞེས་པའི་ཚུལ་བརྗོད་ན། དེའང་ཐམས་ཅད་མཁྱེན་པའི་གྲོང་ཁྱེར་དུ་འཇུག་པར་འདོད་པའི་སྐྱེས་བུ་བློ་གྲོས་དང་ལྡན་པ་རྣམས་ཀྱིས་ནི་འཁོར་བ་དངོས་ཀྱི་གཉེན་པོ་རྣམ་པར་མི་རྟོག་པའི་ཤེས་རབ་བསྐྱེད་པའི་ཐབས་ལ་འབད་དགོས་པ་ཡིན་ལ།
དེ་ལྟ་བུའི་ཤེས་རབ་དེའང་དམིགས་པ་རྩེ་གཅིག་པའི་ཏིང་ངེ་འཛིན་ལ་ལྟོས་ལ།
དེའང་ཚུལ་ཁྲིམས་རྣམ་པར་དག་

པ་ལ་རག་ལས་ཤིང༌། དེ་ལའང་ནང་གསེས་སུ་སོ་སོར་ཐར་པ་རིགས་བརྒྱད་ཡོད་པའི་ནང་ནས་མཆོག་ཏུ་གྱུར་པ་ནི་དགེ་སློང་གི་སྡོམ་པ་ཉིད་ཡིན་པར་གསུངས་ཏེ། ལུང་ལས། སངས་རྒྱས་བསྟན་པ་རིན་ཆེན་སྒྲོན། །འབར་བའི་སྣོད་ནི་དཀའ་ཐུབ་ཅན།
།ངུར་སྨྲིག་འཛིན་པ་ཤཱཀྱའི་སྲས། །དགེ་སློང་རྣམས་ནི་ཡིན་ཕྱིར་རོ། །ཞེས་གསུངས་པའི་ཕྱིར་རོ། །རྒྱུ་མཚན་དེ་བས་ན་རང་ཉིད་ཀྱང་ཡོངས་སུ་རྫོགས་པ་དགེ་སློང་གི་དངོས་པོར་བསྒྲུབ་པར་བཞེད་ནས་དགུང་གྲངས་ཉེར་གཅིག་པ་ས་མོ་སྦྲུལ་གྱི་ལོར།
ཨེ་ཝཾ་བླ་བྲང་གཞུང་དུ་མཁན་པོ་བསྟན་པ་རིན་པོ་ཆེའི་མངའ་བདག་མཚུངས་མེད་ཆོས་ཀྱི་རྗེ་མཚན་བརྗོད་པར་དཀའ་བ། དོན་གྱི་སླད་དུ་མཚན་ནས་སྨོས་ཏེ་འཕགས་པ་ཉེ་བར་འཁོར་གཉིས་པ་བྱམས་པ་བསོད་ནམས་དཔལ་འབྱོར་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་དང༌།
དགག་སྒྲུབ་གནང་གསུམ་གྱི་བསླབ་བྱ་མཐའ་དག་ཚུལ་བཞིན་དུ་སྟོན་པ་ལ་བསྙེངས་པ་མི་མངའ་བའི་ལས་ཀྱི་སློབ་དཔོན་དཔལ་ལྡན་ཆོས་ཀྱི་རྒྱལ་མཚན་པ་དང༌།
གསང་སྟེ་སྟོན་པའི་སློབ་དཔོན་དཔལ་ལྡན་ཆོས་འཕེལ་བ་དང༌། དུས་གོ་བ་དཔལ་འབྱོར་རྒྱ་མཚོ་བ་དང༌། གྲོགས་དན་པ་ཀུན་དགའ་དཔལ་འབྱོར་ལ་སོགས་པ་མདོར་ན་གནས་བརྟན་འདུལ་བ་འཛིན་པ་བཅུ་ཕྲག་གཅིག་གི་དབུས་སུ་རྗེ་འདི་དང༌།
ཁང་གསར་ཞབས་དྲུང་རིན་པོ་ཆེ་བློ་གྲོས་རྒྱལ་མཚན་པ་དང༌། ཞེའུ་ཞིང་སྐྱོང་གི་བླ་མ་དང་གསུམ་གྱིས་མངོན་དུ་གྱུར་པ་བཅུས་སྡོམ་པ་སྐྱེ་བའི་རྒྱུ་ཚོགས་ཐམས་ཅད་ཚང་བའི་སྒོ་ནས་གཞན་ལ་གནོད་པ་གཞི་དང་བཅས་པ་སྤོང་བའི་སེམས་པ་མཚུངས་ལྡན་དང་བཅས་པ་སོ་སོ་ཐར་པའི་སྡོམ་པ་མངོན་དུ་གྱུར་པར་མཛད་དོ།
།དུས་དེ་ཉིད་ནས་བརྩམས་ཏེ་ལྟུང་བ་སྡེ་ལྔ་ཆར་གཏོགས་དང་བཅས་པ་ཚུལ་བཞིན་དུ་བསྲུངས་པས་ཉེས་བྱས་ཀྱི་དྲི་མ་ཕྲ་ཞིང་ཕྲ་བས་ཀྱང་

མ་གོས་ཤིང༌། བསླབ་བྱའི་གཙོ་བོ་གྱུར་པ་བསྟེན་བྱ་འཚོ་བ་དང༌། བསྲུང་བྱ་ཚུལ་ཁྲིམས་དང༌། ཉམས་ལེན་སྤྱོད་པ་དང༌། རྟོགས་དོན་ལྟ་བ་སྟེ་རྣམ་དག་རྣམ་པ་བཞི་ལ་གུས་པ་དང་བག་ཡོད་པའི་ཐབས་ཀྱིས་ཚུལ་བཞིན་དུ་བསླབས་པ་སྔོན་གྱི་འདུལ་བ་འཛིན་པ་ཆེན་པོ་ཨུ་པ་ལི་ལ་སོགས་པ་དང་ཚུལ་མཚུངས་པར་བཞུགས་པ་ཡིན་ནོ།
།གང་གི་ཚེ་སྐྱེས་བུ་དམ་པ་འདི་རྒྱལ་བའི་བསྟན་པ་ལ་ཞུགས་ཤིང་བསླབ་པ་རིན་པོ་ཆེ་རྣམས་ཞལ་གྱིས་བཞེས་པ་དེའི་ཚེ།
ནག་པོའི་ཕྱོགས་སུ་གྱུར་པའི་བདུད་ཀྱི་རིགས་ནི་ངོ་ཟུམ་གནག་ཅིང་ཤིན་ཏུ་འགྲིབ་པར་གྱུར་ལ། གང་དག་དཀར་པོའི་ཕྱོགས་ལ་དགའ་བའི་ལྷ་རྣམས་ནི། སྔ་ན་མེད་པའི་སྤྲོ་བའི་ཆུ་གཏེར་ཆེན་པོ་སྙིང་གི་དབུས་ནས་འཕྱུར་བ་ལ་བརྟེན་ནས་འཇིག་རྟེན་ན་འདི་ལྟ་བུའི་བདེ་ལེགས་འབྱུང་བའི་རྒྱུའི་གཙོ་བོ་ཅི་ཞིག་སྙམ་དུ་ལེགས་པར་བརྟགས་པས།
ཇི་ཞིག་ཙམ་ན་དམ་པ་འདི་རབ་ཏུ་བྱུང་བས་སངས་རྒྱས་ཀྱི་བསྟན་པ་དང་ལྷའི་རིས་ཐམས་ཅད་ཡོངས་སུ་རྒྱས་པར་གྱུར་པའི་ལྟས་སུ་ཤེས་ནས།
ཕན་ཚུན་གཅིག་གིས་གཅིག་ལ་སྦྲན་ཏེ་དགའ་བ་དང་ཅ་ཅོའི་སྒྲ་ཆེན་པོ་འོག་མིན་གྱི་བར་དུ་གྲག་པར་གྱུར་པ་ནི་ཡིད་ཆེས་པའི་ལུང་དང༌།
རྗེས་སུ་དཔག་པའི་རིག་པས་ཀྱང་རྟོགས་པར་ནུས་པ་ཡིན་ནོ། །བྱང་ཆུབ་སེམས་དཔའི་སྡོམ་པ་བཞེས་པའི་ཚུལ་ནི། འདི་ལྟར་མཐའ་ཡས་པའི་སེམས་ཅན་ཐམས་ཅད་མ་རིག་པའི་ལིང་ཐོག་གིས་བསྒྲིབས་ཏེ།
དགེ་བའི་ལམ་སྟེགས་མཐའ་དག་ཉམས་པར་བྱས་པ་ལ་བརྟེན་ནས་འཁོར་བའི་རྒྱ་མཚོ་ཆེན་པོར་རང་དབང་མེད་པར་འཁོར་ཞིང་སྡུག་བསྔལ་གྱིས་གཟིར་བར་གཟིགས་ཏེ། འདི་ལྟ་བུའི་སེམས་ཅན་ཐམས་ཅད་ཀྱི་ཁུར་ནི་བདག་ཉིད་གཅིག་པུས་ཁྱེར་ཏེ་སྲིད་པའི་འཇིགས་པ་ཐམས་ཅད་ཞི་བར་བགྱིད་པ་མ་གཏོགས་འདི་དག་གི་བདེ་བའི་རྒྱུ་གཞན་མེད་དོ་སྙམ་པའི་ཉེ་བར་ལེན་པའི་རྒྱུའི་གཙོ་བོ་ལྷག་པའི་

བསམ་པ་རྣམ་པར་དག་པ་ཐུགས་ལ་འཁྲུངས་ནས། ལྷན་ཅིག་བྱེད་པའི་རྐྱེན་དུ་གྱུར་པའི་དགེ་བའི་བཤེས་གཉེན་ཁུ་བོ་མཁན་ཆེན་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའ་འཆི་མེད་དང༌། གཅེན་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ཀུན་དགའ་བསྟན་འཛིན་གཉིས་ཆར་གྱི་དྲུང་ནས།
བརྒྱུད་པའི་ཁྱད་པར་གཉིས་ལས་འོངས་པའི་སེམས་བསྐྱེད་ཀྱི་སྡོམ་པ་བཞེས་ཏེ། དེ་ཕྱིན་ཆད་ནམ་མཁའི་སྙིང་པོའི་མདོ་ལས་གསུངས་པའི་རྩ་བའི་ལྟུང་བ་བཅུ་བཞི་དང༌།
བྱང་ཆུབ་སེམས་དཔའི་ས་དང༌། སྡོམ་པ་ཉི་ཤུ་པ་སོགས་ལས་གསུངས་པའི་ཕམ་འདྲའི་ཉེས་བྱས་བཞི་དང༌། ཡན་ལག་གི་ཉེས་བྱས་ཞེ་དྲུག་ལ་སོགས་པ་མདོར་ན་བསླབ་བྱའི་གནས་མཐའ་དག་ལ་སྲུང་སྡོམ་ཚུལ་བཞིན་དུ་མཛད་པས་ཉེས་པ་ཕྲ་ཞིང་ཕྲ་བས་ཀྱང་མ་གོས་པ་ཡིན་ནོ།
།དེར་མ་ཟད་ཕ་རོལ་ཏུ་ཕྱིན་པ་དྲུག་གི་སྒོ་ནས་དགེ་བའི་ཆོས་ཐམས་ཅད་ཡོངས་སུ་སྡུད་པ་དང་བསྡུ་བའི་དངོས་པོ་བཞིའི་སྒོ་ནས་སེམས་ཅན་རྣམས་ཡོངས་སུ་སྨིན་པར་མཛད་པའི་ཚུལ་ནི།
བདག་ཉིད་ཆེན་པོ་ཀུན་ཏུ་བཟང་པོ་དང༌། འཇམ་པའི་དབྱངས་ལ་སོགས་པའི་རྣམ་ཐར་ལ་ཅོ་འདྲི་བ་བཞིན་མཛད་དོ། །རིག་པ་འཛིན་པ་སྔགས་ཀྱི་སྡོམ་པའི་དབང་དུ་བྱས་ན།
འོག་ནས་འབྱུང་བ་ལྟར་གྱི་རྒྱུད་མ་སྨིན་པ་སྨིན་པར་བྱེད་པའི་དབང་བསྐུར་བ་ལེགས་པར་གསན་ཏེ། སྣང་བའི་དངོས་པོ་ཐམས་ཅད་ལྷ་དང་ཡེ་ཤེས་ཀྱི་ངོ་བོར་བྱིན་གྱིས་བརླབས་པ་ལ་བརྟེན་ནས་དབང་ལས་བྱུང་བའི་ཡེ་ཤེས་བརྗོད་བྲལ་ལྷན་ཅིག་སྐྱེས་པ་དོན་གྱི་སྡོམ་པ་ཐོབ་པར་མཛད་ཅིང༌།
དེ་ལས་བྱུང་བའི་རྩ་བ་དང་ཡན་ལག་གིས་བསྡུས་པའི་དམ་ཚིག་ཐམས་ཅད་སྲོག་གི་དབང་པོ་ལས་ཀྱང་གཅེས་པར་བསྲུངས་པས་ཉེས་པའི་དྲི་མ་ཤིན་ཏུ་ཕྲ་བས་ཀྱང་རེག་པའི་གནས་སྐབས་མི་སྲིད་པ་ཡིན་ནོ།
།ཐམས་ཅད་མཁྱེན་པ་བརྙེས་ཟིན་ཀྱང༌། །ཐམས་ཅད་སྒྲོལ་བའི་དེད་དཔོན་དུ། །ཐམས་ཅད་

གཟིགས་པའི་བཀའ་ལུང་གིས། །ཐམས་ཅད་མགོན་དུ་མངའ་རབ་གསོལ། །ཨེ་མ་རྒྱལ་རྣམས་ཚུལ་ཁྲིམས་ཀྱི། །ནོར་བུའི་རྐང་སྟེགས་ལ་བརྟེན་ནས། །ཐར་པ་དམ་པའི་ཁང་བཟང་དུ། །གཤེགས་པའི་ཤུལ་ལམ་མཚོན་པའི་ཕྱིར།
།རང་ཉིད་སོ་སོར་ཐར་པའི་སྒོར། །ཞུགས་པའི་མི་སྨྲ་བརྟུལ་ཞུགས་ཀྱིས། །སྐལ་བཟང་མཐོ་རིས་ཆས་པ་ལ། །ལམ་དེ་འདི་ཉིད་ཡིན་པར་སྟོན། །མཆོག་རྣམས་རང་གི་སྤྱོད་ཡུལ་དུ། །ཞུགས་ལ་གདུང་བ་སྐྱེད་བྱེད་པའི།
།འཁྲུལ་པའི་གདོན་འདི་ཡིད་སྲུབས་ལ། །བསོད་ནམས་མིན་པས་ཉེ་བར་གནས། །བཞིན་ལ་འཛུམ་པའི་ཟླ་རིས་ཀྱི། །དོག་པ་མུ་ཏིག་འོད་བཀོད་པས། །ལྷ་རྣམས་གང་གི་གྲགས་པ་ཡི། །སྤྲིང་ཡིག་སྲིད་རྩེའི་བར་དུ་སྒྲོགས།
།གཞན་གྱི་བདེ་བ་བསྒྲུབ་པ་ལ། །བདུད་རྩི་བཞིན་དུ་དོན་གཉེར་བ། །སྨན་མཛད་རྣམས་ཀྱི་བསམ་པ་གང༌། །ཚངས་པ་ཡིས་ཀྱང་རྙེད་པར་དཀའ། །དེ་སླད་བྱང་ཆུབ་སེམས་གཉིས་ཀྱི། །གསེར་གྱི་ཁྲི་འཕང་ལ་འཛེགས་ཏེ།
།ཐར་པ་མཆོག་གི་རྒྱལ་སྲིད་ལ། །འགྲོ་འདི་ཇི་ལྟར་དགོད་ཅེས་དགོངས། །གང་ཞིག་རིག་པའི་སྔགས་ཀྱིས་ནི། །དངོས་ཀུན་ལྷ་དང་ཡེ་ཤེས་སུ། །སྒྱུར་བྱེད་གསང་བའི་མིག་འཕྲུལ་ལ།
།མངོན་འདོད་སྤྱན་གྱི་ཟུར་མདའ་ལྷུང༌། །དེ་ཚེ་རིག་འཛིན་སྡོམ་པ་ནི། །རླུང་གི་གཤོག་ཅན་ལ་ཞོན་ནས། །རྡོ་རྗེ་འཛིན་སར་བགྲོད་ལ་ཡང༌། །ཐོགས་མེད་གློག་གི་རྣམ་འཕྲུལ་བཞིན། །ཉེས་ཀུན་བཅོམ་པའི་བདག་ཉིད་ལ།
།སླར་ཡང་གླགས་ལྟ་རྩོམ་བྱེད་པའི། །བདག་གི་རྨོངས་པ་འདི་ཅི་ཞེས། །སྡོམ་པའི་མི་མཐུན་ཕྱོགས་རྣམས་སོང༌།། །།གཉིས་པ་ཞུགས་པའི་རྟེན་དེས་ཐོས་བསམ་སྒོམ་གསུམ་ཇི་ལྟར་མཛད་པའི་ཚུལ་ལ་གསུམ་སྟེ།
ཐོག་མར་ཨེ་ཝྃ་རང་དུ་བཞུགས་ནས་གསན་བསམ་སྒོམ་གསུམ་ཇི་ལྟར་མཛད་པའི་ཚུལ། དེ་རྗེས་མདོ་ཁམས་སུ་བྱོན་ནས་བསྟན་འགྲོའི་དོན་དང་ཐོས་བསམ་ཇི་ལྟར་མཛད་པའི་ཚུལ། སླར་ཡང་

མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་དགོངས་པ་རྫོགས་པའི་སླད་དུ་དབུས་གཙང་དག་པའི་ཞིང་དུ་བསྙེན་བཀུར་རྒྱ་ཆེར་བསྟབས་པ་དང་ཉན་བཤད་སྒོམ་གསུམ་ཇི་ལྟར་མཛད་པའི་ཚུལ་ལོ། །དེའི་དང་པོ་ནི།
འཇིག་རྟེན་ན་བླང་དོར་གྱི་གནས་ཕྱིན་ཅི་མ་ལོག་པར་རྟོགས་པར་བྱེད་པའི་ཐབས་ནི། དགེ་བའི་བཤེས་གཉེན་ལ་བརྟེན་ཏེ་ཐོས་པ་བྱེད་པ་ཉིད་ཡིན་ལ། གང་དག་ཐོས་བསམ་གྱི་རྒྱུ་སྔོན་དུ་མ་སོང་བར་བསམ་གཏན་ལ་མཉམ་པར་བཞག་པ་ཙམ་གྱིས་ནི་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་མ་གསུངས་ཏེ།
འཕགས་པ་དཀོན་མཆོག་བརྩེགས་པ་ལས། གང་དགེ་བའི་བཤེས་གཉེན་ལ་བརྟེན་པར་བྱེད་པ་དེ་ནི་ཐོས་པར་འགྱུར་རོ།
།ཐོས་ནས་རབ་ཏུ་ཤེས་སོ། །ཤེས་ནས་ནན་ཏན་བྱེད་དོ། །ཞེས་དང༌། ཇི་ལྟར་མུན་པས་ཁྱབ་བསྒྲིབས་པ། །ཁྱིམ་དུ་ཞུགས་པར་གྱུར་ན་ནི། ཡོད་པར་གྱུར་པའི་གཟུགས་རྣམས་ཀྱང༌། །མིག་གིས་མཐོང་བར་མི་འགྱུར་རོ།
།དེ་བཞིན་དུ་ནི་འདི་ལ་ཡང༌། །ལ་ལའི་མིག་དག་སྐྱེས་གྱུར་ཀྱང༌། །དགེ་བ་དང་ནི་སྡིག་པའི་ཆོས། །མ་ཐོས་པར་ནི་ཤེས་མི་འགྱུར། །ཞེས་སོགས་དང༌། གང་དག་བྱང་ཆུབ་སེམས་དཔའི་སྡེ་སྣོད་ཀྱི་ཆོས་ཀྱི་རྣམ་གྲངས་འདི་མ་ཐོས།
འཕགས་པའི་ཆོས་འདུལ་བ་མ་ཐོས་པར་ཏིང་ངེ་འཛིན་ཙམ་གྱིས་དགའ་བ་རྙེད་པས་ང་རྒྱལ་གྱི་དབང་གིས་ཆེ་བའི་ང་རྒྱལ་དུ་ལྷུང་བ་དེ་དག་ནི་སྐྱེ་བ་དང་རྒ་བ་སོགས་ནས། སྡུག་བསྔལ་གྱི་ཕུང་པོ་ལས་ཡོངས་སུ་མི་ཐར་ཏེ།
ཞེས་སོགས་ཀྱི་བར་དུ་གསུངས་པའི་ཕྱིར་རོ། །དེ་བས་ན་རྒྱལ་བའི་བསྟན་པ་ལ་ཞུགས་པ་རྣམས་ཀྱི་མངོན་པར་རྟོགས་པ་ནི་ཐོས་བསམ་སྒོམ་གསུམ་རིམ་པ་ཅན་དུ་ཉམས་སུ་ལེན་པ་ཉིད་ཡིན་ནོ་ཞེས་གདུལ་བྱ་རྣམས་ལ་གདམས་པའི་སླད་དུ་རང་ཉིད་ཀྱང་དེའི་རྗེས་སུ་སློབ་པར་བཞེད་དེ།
དེའང་དགེ་ཚུལ་གྱི་སྡོམ་པ་གསན་མ་ཐག་པ་ནས་བཟུང་སྟེ། གཅེན་བྱམས་པ་ཀུན་དགའ་བསྟན་འཛིན་གྱི་ཞབས་པད་བསྟེན་ཏེ་ཐར་རྩེ་

རང་གི་ལྷ་ཁང་ཁག་རྣམས་ལ་ཡོན་ཆབ་འབུལ་བ་དང༌། ཕྱག་དར་བྱ་བ་དང༌། གཅེན་བྱམས་པ་ཀུན་དགའ་བསྟན་འཛིན་པར་གསོལ་ཇ་འདྲེན་པ་དང༌། གཞན་ཡང་ཕར་སྤྲོད་ཚུར་ལེན་ལ་སོགས་པ་ཐར་རྩེ་རང་གི་བྱ་བ་ཆེ་ཕྲ་མཐའ་དག་མཛད་བཞིན་པའི་ངང་ནས་ས་པཎྜི་ཏ་ཆེན་པོས་མཛད་པའི་བསྟན་བཅོས་སྡོམ་གསུམ་རབ་དབྱེ་དང༌།
དཀོན་མཆོག་ལྷུན་གྲུབ་ཀྱིས་མཛད་པའི་ལམ་འབྲས་ཀྱི་ཁྲིད་ཡིག་སྣང་གསུམ་མཛེས་པར་བྱེད་པའི་རྒྱན་དང༌།
རྒྱུད་གསུམ་མཛེས་པར་བྱེད་པའི་རྒྱན་རྣམས་དགུང་གྲངས་བཅུ་དགུ་ཚུན་ཆད་དུ་ཐུགས་ལ་བཟུང་ནས་ཨེ་ཝཾ་བླ་བྲང་གཞུང་དུ་རྒྱུགས་འབུལ་བ་སོགས་གྲུབ་པར་མཛད་པ་དང༌། དེའང་ཐ་མལ་པའི་བྱིས་པ་ལྟར་གཞན་གྱིས་དབང་མེད་དུ་བསྐུལ་བ་ལ་མ་ལྟོས་པར།
རྗེ་འདི་ནི་སྐུ་ན་ཆུང་ངུའི་སྐབས་ཀྱང་ཕྱག་དཔེ་ཅུང་ཟད་རེ་གཟིགས་རྒྱུ་བྱུང་ཚེ་ཐུགས་དགྱེས་པའི་ཞལ་རས་པདྨོ་འཛུམ་པ་ལྟ་བུའི་སྒོ་ནས་རྒྱུན་པར་དཔེ་ཆ་འདི་རྐྱང་པ་ཞིག་བལྟས་ནས་སྡོད་རྒྱུ་བྱུང་ན་ཅི་མ་རུང་སྙམ་པ་ཁོ་ན་ཐུགས་རྒྱུད་ལ་འཁྲུངས་པ་ཞིག་ཡོད་ཅེས་བཀའ་སྩལ་པ་དང༌།
གཞན་ཡང་འདུ་འཛི་ལ་མི་དགེས་པའི་སྟོབས་ཀྱིས་ཐུགས་བྲེལ་མེད་པའི་སྐབས་ཀྱང་དབེན་པ་ཁོ་ནར་ཞུགས་པ་ཞིག་ཡོད་པ་ཡིན་ནོ།
།དེ་སྐབས་ཤིག་ཏུ་ཕྱག་གཡས་པ་རྩ་དཀར་གྱིས་ཤིན་ཏུ་སྙུན་གཟེར་ཆེ་བར་གྱུར་ཏེ། ནུབ་མོ་གཟིམས་ཀྱང་ཆེར་མི་འོང་བ་ཞིག་བྱུང་རུང༌། སྙུན་ཟུག་ལ་མི་འཛེམས་པར་ལྷ་ཁང་ཁག་རྣམས་ལ་ཕྱག་དར་དང༌།
སྐུ་འདྲའི་རྡུལ་ཕྱིས་སོགས་ལ་ཤིན་ཏུ་བརྩོན་པར་མཛད་པས་ནུབ་གཅིག་མནལ་ལམ་དུ། ཕྱག་གཡས་པའི་སོར་མོའི་གསེབ་ནས་སྦྲུལ་ལྟ་བུའི་སེམས་ཅན་མཐོ་གང་ཙམ་ཞིག་ཕྱིར་འཐོན་པའི་སྣང་བ་བྱུང་བ་དང་ལྷན་ཅིག་སྙུན་གཞིའང་ལེགས་པར་དྭངས་པ་ཡིན་ནོ་ཞེས་ཐོས་སོ།
།ཁྱད་པར་དགུང་ལོ་བཅུ་གསུམ་པའི་ནང་ཉམས་དང་རྟོགས་པའི་དབང་ཕྱུག་ཕན་ཁང་ཞབས་དྲུང་རིན་པོ་ཆེ་དཔལ་ལྡན་རིན་ཆེན་ཆོས་མཛོད་ཀྱི་དྲུང་

ནས་མ་ཏི་ལུགས་ཀྱི་འཇམ་དཔལ་དཀར་པོའི་རྗེས་སུ་གནང་བ་དང༌། དཔལ་རྡོ་རྗེ་འཇིགས་བྱེད་རྭ་ལུགས་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌། འཆི་བདག་ལས་ཀྱི་གཤིན་རྗེ་དམ་ཅན་ཆོས་ཀྱི་རྒྱལ་པོ་ལྷ་བཅུ་གསུམ་གྱི་རྗེས་སུ་གནང་བ་རྣམས་གསན་པ་དང༌།
གསང་སྔགས་སྔ་འགྱུར་འཛིན་པ་སྙིང་རི་ཁྲི་ཆེན་རིན་པོ་ཆེ་པདྨ་བདུད་འདུལ་མཐུ་སྟོབས་རྒྱལ་མཚན་པའི་དྲུང་ནས་ལས་འབྲེལ་ལུགས་ཀྱི་གཟའ་བདུད་ཀྱི་སྲོག་དབང་དང༌།
དེ་དང་འབྲེལ་བར་གཟའི་བྱད་འགྲོལ་དུག་དབྱུང་དང་བཅས་པ་དང༌། བྱད་འགྲོལ་གསེར་ལྡེ་སོགས་ཆོས་འབྲེལ་ཙམ་གསན་པ་དང༌། ཆོས་ཀྱི་སྤྱན་རས་བཀྲ་བ་འདམ་ཐོག་བླ་མ་རིན་ཆེན་གྲགས་པ་ལས་གྲུབ་ཆེན་ཨ་བྷ་ཡས་ཕྱོགས་གཅིག་ཏུ་བསྒྲིགས་ཤིང་ཡར་ལུང་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་བའི་སྒྲུབ་ཐབས་རྒྱ་མཚོའི་རྗེས་གནང་བརྒྱ་དང་ཞེ་གཅིག་ཡོངས་སུ་རྫོགས་པ་དང༌།
དེའི་རྗེས་གནང་བྱ་ཚུལ་ཐར་པཎ་གྱིས་མཛད་པའི་ཡིག་ཆའི་ལུང་བཅས་གསན་པ་དང༌།
དགུང་ལོ་བཅུ་གཉིས་ཆུ་ཁྱི་ལོར་ས་སྐྱ་ནས་འཇམ་མགོན་དབང་སྡུད་སྙིང་པོ་དབུས་ཕེབས་བསྐྱངས་པའི་མར་ལམ་ངོར་དུ་ཕེབས། བླ་ཁག་ཐམས་ཅད་ཀྱིས་ཀྱང་འབུལ་བསྙེན་གྱ་ནོམ་པ་བསྟབས་ཤིང༌།
རྗེ་འདིས་ཀྱང་བྱ་རྒྱུད་དེ་བཞིན་གཤེགས་པའི་རིགས་ཀྱི་གཙོ་བོ་ཐུབ་པ་གནས་བརྟན་བཅུ་དྲུག་གི་རྗེས་སུ་གནང་བ་དང༌། མངའ་བདག་ཉང་ཉི་མ་འོད་ཟེར་གྱིས་ཟབ་གཏེར་ནས་སྤྱན་དྲངས་པའི་གུ་རུ་དྲག་དམར་གྱི་དབང་བཞི་ཡོངས་སུ་རྫོགས་པ་བཅས་གསན་པ་དང༌།
ཁྱད་པར་དགུང་གྲངས་བཅུ་བདུན་པ་ཤིང་གླང་ཧོར་ཟླ་དགུ་པའི་ནང་མཁན་ཆེན་རྡོ་རྗེ་འཆང་ཆེན་པོ་བྱམས་པ་ནམ་མཁའ་འཆི་མེད་ཀྱང་མདོ་ཁམས་ནས་ཡར་བྱོན།
རྗེ་འདིའང་གཞིས་རྩེ་བར་ཕེབས་བསུར་བྱོན་པ་དང༌། གཞན་ཡང་བླ་ཁག་ཁང་ཚན་དང་བཅས་པའི་ཕེབས་བསུའི་ཚོགས་དང་བཅས་ཏེ་ཨེ་ཝྃ་དུ་ཕེབས། དུས་དེ་ཉིད་ནས་བཟུང་སྟེ་ཁུ་བོ་མཁན་ཆེན་

རྡོ་རྗེ་འཆང་ཆེན་པོ་དེ་ཉིད་མདོ་ཁམས་སུ་མ་བྱོན་གྱི་བར་དུ་ཞབས་པད་འབྲལ་བ་མེད་པར་གཙུག་གི་རྒྱན་དུ་བསྟེན་ཅིང༌། ཅི་གསུངས་དང་དུ་ལེན་པའི་ཀུན་སྤྱོད་ཀྱིས་མཉེས་པར་བྱས་ཏེ་ཆོས་ཀྱི་བདུད་རྩི་ཇི་ལྟར་གསོལ་བའི་ཚུལ་ཡང༌།
དགུང་གྲངས་བཅོ་བརྒྱད་པ་མེ་སྟག་ལོའི་ཧོར་ཟླ་བཅུ་གཉིས་པའི་ཡར་ཚེས་ནས་བཟུང་སྟེ་བཀའ་ཆོས་ཀྱི་དབུ་འཛུགས་པར་མཛད་དེ། དེའང་ཆོས་ཀྱི་རྣམ་གྲངས་མཐའ་དག་མདོ་སྔགས་གཉིས་སུ་འདུས་པའི་ནང་ནས་ཆེས་མཆོག་ཏུ་གྱུར་པ་གསང་སྔགས་རྡོ་རྗེ་ཐེག་པའི་སྐོར་ལ།
རྒྱུད་སྡེ་རིན་པོ་ཆེ་རྣམ་པ་བཞིར་བཞུགས་པའི་ནང་ཚན་དང་པོ་བྱ་བའི་རྒྱུད་ལ། དེ་བཞིན་གཤེགས་པའི་རིགས་ཀྱི་གཙོ་བོ་སྨན་བླ་མཆེད་བདུན་གྱི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང༌། སངས་རྒྱས་ཀླུ་དབང་རྒྱལ་པོ་ལྷ་ལྔའི་རྗེས་སུ་གནང་བ་དང༌། དེའི་སྒྲུབ་སྐོར་འཕགས་པ་ཀླུ་སྒྲུབ་ཀྱིས་མཛད་པ།
སྒྲུབ་ཐབས་བཅོམ་ལྡན་རལ་གྲིས་མཛད་པ། བསྟོད་པ་རོང་སྟོན་གྱིས་མཛད་པ། སྒྲུབ་རྗེས་ངག་དབང་མཆོག་ལེགས་རྡོ་རྗེས་མཛད་པ། ཆར་འབེབས་དཔལ་ལྡན་ཆོས་སྐྱོང་གིས་མཛད་པ་རྣམས་ཀྱི་ལུང༌།
ཇོ་བོ་རྗེ་ནས་བརྒྱུད་པའི་ཐུབ་པ་གནས་བརྟན་བཅུ་དྲུག་གི་རྗེས་སུ་གནང་བ་དང༌། དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པའི་ལུང༌། གསང་བ་སྤྱི་རྒྱུད་ནས་གསུངས་པའི་དེ་བཞིན་གཤེགས་པའི་རིགས་ཀྱི་བདག་པོ་རིགས་གསུམ་སྤྱིའི་དཀྱིལ་འཁོར་དུ་དབང་བསྐུར་བ་དང༌།
དེའི་ཡིག་ཆ་ཐར་རྩེ་པཎ་ཆེན་ནམ་མཁའ་དཔལ་བཟང་གིས་མཛད་པའི་ལུང༌། འཇམ་དཔལ་དཀར་པོ་མ་ཏི་ལུགས་ཀྱི་རྗེས་སུ་གནང་བ་དང༌།
དེའི་བསྟོད་པ་པཎྜི་ཏ་མ་ཏིས་མཛད་པ། སྒྲུབ་སྐོར་རྒྱ་སྟོན་ཀུན་དགའ་བརྩོན་འགྲུས་ཀྱིས་མཛད་པ། སྒྲུབ་ཐབས་དང་རྗེས་གནང་གི་ཡི་གེ་ཐར་པཎ་གྱིས་མཛད་པ། སྨོན་ལམ་པཎྜི་ཏ་རིག་པའི་ཁུ་བྱུག་གིས་མཛད་པར་གྲགས་པ་དང༌།
སྦྱིན་སྲེག་སངས་རྒྱས་ཕུན་ཚོགས་

ཀྱིས་མཛད་པ་རྣམས་ཀྱི་ལུང༌། འཇམ་དབྱངས་དང་ས་པཎ་སྦགས་ཏེ་སྒྲུབ་པའི་བྱིན་རླབས་དང༌། དེའི་ཡིག་ཆ་ངག་དབང་ཆོས་གྲགས་དང༌། ཚོགས་གསོག་པ་ཀུན་དགའ་ཚུལ་ཁྲིམས་ཀྱིས་མཛད་པའི་ལུང༌། འཇམ་དབྱངས་ལ་བསྟོད་པ་གང་བློ་མ་ལ་བརྟེན་པའི་འཇམ་དཔལ་ཡེ་ཤེས་ཡོན་ཏན་བཟང་པོའི་རིག་གཏད་དང༌།
དེ་བཞིན་གཤེགས་པའི་རིགས་ཀྱི་ཡུམ་འཕགས་མ་རིག་པ་ཆེན་མོའམ་གཟའ་རྣམས་ཀྱི་ཡུམ་དུ་གྲགས་པ་གཙོ་འཁོར་རྣམས་ཀྱི་རྗེས་སུ་གནང་བ་དང༌།
དེའི་ཡིག་ཆ་ངག་དབང་མཆོག་ལེགས་རྡོ་རྗེས་མཛད་པ། བསྟོད་པ་བསྟན་འཛིན་རྡོ་རྗེ་མཛད་པ་བཅས་ཀྱི་ལུང༌། དེ་བཞིན་གཤེགས་པའི་རིགས་ཀྱི་གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་སུ་གནང་བ་དང༌།
དེའི་བསྟོད་པ་ངོར་ཆེན་རྡོ་རྗེ་འཆང་གིས་མཛད་པ། སྒྲུབ་རྗེས་དཀོན་མཆོག་ལྷུན་གྲུབ་ཀྱིས་མཛད་པ། བརྒྱུད་འདེབས་མུས་ཆེན་སངས་རྒྱས་རིན་ཆེན་གྱིས་མཛད་པ་ཁ་སྐོང་དང་བཅས་པ། སྦྱིན་སྲེག་དཔལ་ལྡན་དོན་གྲུབ་ཀྱིས་མཛད་པ་རྣམས་ཀྱི་ལུང༌།
གཙུག་ཏོར་གདུགས་དཀར་གྱི་བྱད་འགྲོལ་རྨོར་ཆེན་པའི་ཡིག་ཆའི་སྟེང་ནས་ལུང་དང་བཅས་པ། དེ་བཞིན་གཤེགས་པའི་རིགས་ཀྱི་ཁྲོ་བོ་གཙུག་ཏོར་འབར་བའི་རྗེས་གནང་བྱད་འགྲོལ་དང་བཅས་པ་དང༌།
དེའི་ཡིག་ཆ་ཞུ་ཆེན་ཚུལ་ཁྲིམས་རིན་ཆེན་གྱིས་མཛད་པའི་ལུང༌། ཁྲོ་རྒྱལ་མི་གཡོ་བ་དཀར་པོའི་རྗེས་སུ་གནང་བ་དང༌། དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང༌།
བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌། དེའི་སྒྲུབ་དཀྱིལ་དཀོན་མཆོག་ལྷུན་གྲུབ་པས་མཛད་པ། ཐར་རྩེ་པཎ་ཆེན་གྱིས་མཛད་པའི་དབང་གི་མཚམས་སྦྱོར་དང༌།
རབ་གནས་བྱ་ཚུལ། སྦྱིན་སྲེག་སངས་རྒྱས་ཕུན་ཚོགས་ཀྱིས་མཛད་པ། །ཚེ་སྒྲུབ་ཀྱི་གདམས་པ་ཟབ་མོ་ཐུན་མོང་

མ་ཡིན་པ་སྔགས་འཆང་ཀུན་དགའ་རིན་ཆེན་གྱིས་མཛད་པ་རྣམས་ཀྱི་ལུང༌། ཚེ་དཔག་མེད་འཆི་མེད་རྔ་སྒྲ་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌། དེའི་ཡིག་ཆ་ཐར་པཎ་གྱིས་མཛད་པ། དེའི་ལྷན་ཐབས་སངས་རྒྱས་ཕུན་ཚོགས་ཀྱིས་མཛད་པ་རྣམས་ཀྱི་ལུང༌།
གྲུབ་ཆེན་མི་ཏྲ་ཛོ་ཀིའི་ལུགས་ཀྱི་ཚེ་དཔག་མེད་དཀར་པོའི་རྗེས་སུ་གནང་བ་དང༌། དེའི་ཡིག་ཆ་དཀོན་མཆོག་ལྷུན་གྲུབ་དང་ཞུ་ཆེན་ཚུལ་ཁྲིམས་རིན་ཆེན་གྱིས་མཛད་པ།
ཁྲོ་ཕུ་ལོ་ཙཱ་བས་མཛད་པའི་འཆི་བ་སླུ་བའི་མན་ངག །ཞུ་ཆེན་གྱིས་མཛད་པའི་ཁ་འབར་མ་དཀར་མོའི་འཆི་སླུ་དང་བཅས་པ་རྣམས་ཀྱི་ལུང་དང༌། པདྨའི་རིགས་ཀྱི་བདག་པོ་འཕགས་པ་བཅུ་གཅིག་ཞལ་གཙོ་རྐྱང་གི་རྗེས་སུ་གནང་བ་དང༌།
དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པ། སྨྱུང་གནས་ཀྱི་ཆོ་ག་ཞུ་ཆེན་གྱིས་མཛད་པ་བཅས་ཀྱི་ལུང་དང༌། སྐྱེར་སྒང་ལུགས་ཀྱི་ཐུགས་རྗེ་ཆེན་པོ་གཙོ་འཁོར་གསུམ་པའི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པ། ལས་ཁ་ཚར་སངས་རྒྱས་ཕུན་ཚོགས་ཀྱིས་མཛད་པ། ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་ཉམས་སུ་ལེན་ཚུལ་དཀོན་མཆོག་ལྷུན་གྲུབ་ཀྱིས་མཛད་པ་རྣམས་ཀྱི་ལུང་དང༌།
འཕགས་པ་སེང་གེ་སྒྲའི་རྗེས་སུ་གནང་བ་དང༌། དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པ། གདོན་འགྲོལ་གྱི་ཆོ་ག་ཐར་པཎ་དང༌། སྔགས་འཆང་ཀུན་དགའ་བསོད་ནམས་ཀྱིས་མཛད་པ།
སེང་གེ་སྒྲའི་ཆར་འབེབས་འདམ་ཐོག་བསྟན་འཛིན་རྡོ་རྗེས་མཛད་པ་རྣམས་ཀྱི་ལུང༌། པདྨའི་རིགས་ཀྱི་ཡུམ་སྒྲོལ་དཀར་ཡིད་བཞིན་འཁོར་ལོ་ཐུན་མོང་དང་ཐུན་མོང་མ་ཡིན་པའི་རྗེས་སུ་གནང་བ་དང༌།
ཚར་ཆེན་གྱིས་མཛད་པའི་ཚེ་ཁྲིད་ཟླ་བའི་ཆུ་རྒྱུན་དང༌། དེའི་ལྷན་ཐབས་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཡིག་ཆ་བཅས་ཀྱི་སྟེང་ནས་ཉམས་ཁྲིད་ཟབ་མོ་ཡོངས་སུ་རྫོགས་པ་དང༌།
སྒྲོལ་དཀར་སྒྲུབ་ཐབས་སློབ་དཔོན་ངག་གི་དབང་

ཕྱུག་གྲགས་པས་མཛད་པའི་འཆི་བདག་སླུ་བའི་རྟོག་པ་ནས་ཕྱུང་བ་པཎྜི་ཏ་དོན་ཡོད་རྡོ་རྗེ་དང༌། ལོ་ཙཱ་བ་བ་རིའི་འགྱུར། སྒྲོལ་དཀར་སྒྲུབ་ཐབས། གཏོར་མ། བུམ་ཆོག། སྲུང་འཁོར་བཅས་ཀྱི་ཡི་གེ །བྲིས་པའི་སྲུང་འཁོར་གྱི་ཡི་གེ
།བར་ཆད་ཞི་བར་བྱེད་པ། ལྟས་ངན་གཡང་དུ་བླང་བའི་མན་ངག །ངག་གི་བྱད་འགྲོལ་གྱི་ཡི་གེ་སློབ་དཔོན་པདྨ་ནག་པོས་མཛད་པ། སྒྲོལ་མའི་སྤྲུལ་པ་ཅེ་སྤྱང་སྔོན་མོའི་སྲུང་བ།
ཅེ་སྤྱང་སྔོན་མོའི་ལམ་སྲུང་གི་གསལ་བྱེད། རྗེས་གནང་གི་སྐབས་སུ་ཉེ་བར་མཁོ་བའི་ལོ་རྒྱུས་མཛད་བྱང་མེད་པ། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་ཐབས་རྗེས་གནང་བསྟོད་པ་དང་བཅས་པ།
འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་སྒྲོལ་དཀར་རྗེས་གནང་དང༌། དེའི་དམིགས་རིམ་སྐྱབས་ཡུལ་ཞིང་ཁམས་མ། སྦྱིན་སྲེག་བཀླགས་ཆོག་ཏུ་བཀོད་པ། དབང་ཕྱུག་རབ་བརྟན་གྱིས་མཛད་པའི་སྒྲུབ་ཐབས་དང༌།
སྒྲོལ་དཀར་སྦྱིན་སྲེག་མཁས་གྲུབ་སངས་རྒྱས་ཕུན་ཚོགས་པས་མཛད་པ་དང་བཅས་པ་རྣམས་ཀྱི་ལུང༌། ཇོ་བོ་ནས་བརྒྱུད་པའི་སྒྲོལ་མ་ཉི་ཤུ་རྩ་གཅིག་གི་རྗེས་སུ་གནང་བ་དང༌། སྒྲོལ་མའི་ཕྱག་འཚལ་ཉེར་གཅིག་གི་སྒྲུབ་ཐབས་ཡིག་རྙིང་དང༌།
དེའི་རྗེས་གནང་གི་ཆིངས་མཁན་ཆེན་ངག་དབང་ཆོས་གྲགས་ཀྱིས་མཛད་པ། སངས་རྒྱས་ཕུན་ཚོགས་ཀྱིས་མཛད་པའི་སྒྲོལ་མ་མཎྜལ་བཞི་ཆོག་དང་བཅས་པའི་ལུང༌།
བླ་མེད་དུ་གཏོགས་ཀྱང་འདིར་མཚན་བརྒྱ་རྩ་བརྒྱད་ཀྱི་ལུང་བླང་དགོས་པ་དང་སྡེ་ཚན་གཅིག་པའི་ཕྱིར་བྱ་རྒྱུད་དུ་བཞག་པ་གཉན་སྒྲོལ་ཡན་ལག་དྲུག་པའི་རྗེས་སུ་གནང་བ་དང༌། དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པ།
སྒྲོལ་མའི་མན་ངག་རྨི་ལམ་བརྟག་ཐབས་ཤིན་ཏུ་ཟབ་པ་ལྷ་མོ་ཤྲ་མ་ཎའི་སྒྲུབ་ཐབས་ཀུན་མཁྱེན་བཀྲ་ཤིས་རྣམ་རྒྱལ་དང༌། ས་ཆེན་ཀུན་དགའ་བློ་གྲོས་ཀྱིས་མཛད་པ་བཅས་ཀྱི་ལུང༌།
པདྨའི་རིགས་ཀྱི་ཁྲོ་བོ་རྟ་མགྲིན་ལྕགས་རལ་ཅན་ཟླ་རྒྱལ་

ལུགས་སུ་གྲགས་པའི་རྗེས་སུ་གནང་བ་དང༌། དེའི་སྒྲུབ་ཐབས་ཟླ་བ་རྒྱལ་མཚན་གྱིས་མཛད་པ། ནད་གསོ་བ། སྟེང་གདོན་གཟིར་བ། ལུས་སྲུང་བ། སེར་བ་སྲུང་བ། ཕྱིར་ཟློག་པ། རྗེས་གནང་གི་ཡི་གེ་རྙིང་པ། ཐར་པཎ་གྱིས་མཛད་པའི་སྒྲུབ་རྗེས་རྣམས་ཀྱི་ལུང༌།
པདྨའི་རིགས་ཀྱི་ཕོ་ཉ་མོ་དབྱངས་ཅན་མ་དཀར་མོའི་རྗེས་སུ་གནང་བ་དང༌། དེའི་སྒྲུབ་རྗེས་ཐར་པཎ་གྱིས་མཛད་པ་ཁ་སྐོང་དང་བཅས་པའི་ལུང༌། རྡོ་རྗེའི་རིགས་ཀྱི་གཙོ་བོ་སློབ་དཔོན་ཛེ་ཏཱ་རིས་བཀྲལ་བའི་མི་འཁྲུགས་པ་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་དཀོན་མཆོག་ལྷུན་གྲུབ་ཀྱིས་མཛད་པ། དེའི་ཟུར་འདེབས་ཞུ་ཆེན་གྱིས་མཛད་པ།
སྦྱིན་སྲེག་གི་ཆོ་ག་དཀོན་མཆོག་ལྷུན་གྲུབ་པས་མཛད་པ་རྣམས་ཀྱི་ལུང༌། རྡོ་རྗེའི་རིགས་ཀྱི་བདག་པོ་ཕྱག་རྡོར་གོས་སྔོན་ཅན་འགྲོ་བཟང་ལུགས་ཀྱི་རྗེས་སུ་གནང་བ། རྣམ་འཇོམས་བ་རི་ལུགས་ལྷ་གཅིག་བུམ་གཅིག་གི་རྗེས་གནང་ཁྲུས་དང་བཅས་པ་དང༌།
དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང༌། རྡོ་རྗེའི་རིགས་ཀྱི་ཕོ་ཉར་གཏོགས་པ་ཁྲོ་བོ་དམེ་བརྩེགས་ས་ལུགས་སུ་གྲགས་པ་དུད་ཀའི་རྗེས་གནང་ཁྲུས་དང་བཅས་པ།
དེའི་ཞལ་གདམས་ཟབ་མོ་ས་པཎ་གྱིས་མཛད་པ། རྨོར་ཆེན་གྱིས་མཛད་པའི་སྒྲུབ་རྗེས་ཁྲུས་ཆོག་དང་བཅས་པ། བསོད་ནམས་ལྷུན་གྲུབ་ཀྱིས་མཛད་པའི་གྲིབ་མདོས་བཅས་ཀྱི་ལུང༌།
ཇོ་བོའི་ལུགས་ཀྱི་དམེ་བརྩེགས་ལྗང་ནག་གི་རྗེས་སུ་གནང་བ་དང༌། དེའི་ཡིག་ཆ་ཐར་པཎ་གྱིས་མཛད་པ། ལས་ཚོགས་ལ་གྲིབ་སྲུང་བ། སེར་བ་སྲུང་བ། རིམས་ནད་སྲུང་བ། ཕྱུགས་ནད་སྲུང་བ། མི་ལོ་ནད་ཅན་སྲུང་བ།
ར་ལུག་ལ་སྤྱང་ཀི་སྲུང་བ། འབྲས་ཕོལ་ལྷོག་པ་གསོ་བ། ནད་པའི་སྔས་སྲུང་བ། ཞིང་གི་འབུ་སྲུང་བ། བང་མཛོད་སྲུང་བ། འགོང་པོ་སྲེག་པ། དམེ་གྲིབ་སྲུང་ཐབས་དང་བཅས་པའི་ལུང༌། རྡོ་རྗེའི་རིགས་ཀྱི་ཕོ་

ཉ་མོ་ཁྲོ་མོ་དམེ་བརྩེགས་ཀྱི་རྗེས་སུ་གནང་བ་དང༌། དེའི་ཡིག་ཆ་འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ལུང༌། བྱ་རྒྱུད་ནོར་ཅན་གྱི་རིགས་ཛཾ་དཀར་འབྲུག་ཞོན་ལྷ་ལྔ་ཇོ་བོ་ལུགས་ཀྱི་རྗེས་སུ་གནང་བ་དང༌།
དེའི་ཡིག་ཆ་ཤེའུ་ལོ་ཙཱ་བ་ཀུན་དགའ་ཆོས་གྲགས་དང༌། འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ལུང༌། ཕྱག་རྡོར་གོས་སྔོན་ཅན་གྱི་རྗེས་གནང་སྔོན་དུ་འགྲོ་བའི་སྒོ་ནས་རྣམ་སྲས་སེར་ཆེན་ལྷ་དགུའི་རྗེས་སུ་གནང་བ་སྤྲོ་བ་ལྔ་དང་བཅས་པ་དང༌།
དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང་བཅས། རྒྱུད་སྡེ་གཉིས་པ་སྤྱོད་རྒྱུད་དེ་བཞིན་གཤེགས་པའི་རིགས་ཀྱི་བདག་པོ་འཇམ་དབྱངས་ཨ་ར་པ་ཙ་ན་དམར་སེར་གྱི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང༌། རྒྱུད་སྡེ་གསུམ་པ་རྣལ་འབྱོར་རྒྱུད་ཀྱི་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ལས་བསྟན་པའི་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་དང༌།
ཀུན་རིག་གི་ཆོ་ག་གཞན་ཕན་མཐའ་ཡས། བསྙེན་རྒྱས་སྒྲིབ་པ་རྣམ་སེལ། ཆ་གསུམ་གྱི་ཆོ་ག་རྣམས་ངོར་ཆེན་གྱིས་མཛད་པ། དབང་གི་མཚམས་སྦྱོར་དང༌།
སྦྱིན་སྲེག་རོ་སྲེག་སཱཙྪ་རབ་གནས་དང་བཅས་པ་དཀོན་མཆོག་ལྷུན་གྲུབ་ཀྱིས་མཛད་པ། བསྙེན་རྒྱས་ལྷན་ཐབས་ཐར་པཎ་གྱིས་མཛད་པ་རྣམས་ཀྱི་ལུང༌། རྒྱུད་སྡེ་བཞི་པ་རྣལ་འབྱོར་བླ་མེད་ཀྱི་སྐོར་ལ།
ཕ་རྒྱུད་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་འཕགས་ལུགས་ཀྱི་དཀྱིལ་འཁོར་དུ་དབང་བསྐུར་བ་དང༌། དེའི་སྒྲུབ་ཐབས། དཀྱིལ་ཆོག །གཏོར་ཆོག །མཆོད་ཆོག །མཆོད་ཕྲེང་རྣམས་ངོར་ཆེན་གྱིས་མཛད་པའི་ལུང༌།
གྲུབ་ཆེན་བིརྺ་པས་བཀྲལ་བའི་འཇམ་དཔལ་གཤིན་རྗེའི་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་དང༌། དེའི་སྒྲུབ་ཐབས་དང་དཀྱིལ་ཆོག་ངོར་ཆེན་རྡོ་རྗེ་འཆང་གིས་མཛད་པ།
རྗེ་དཀོན་མཆོག་ལྷུན་གྲུབ་ཀྱིས་མཛད་པའི་གསལ་བྱེད། བརྒྱུད་འདེབས།

སྦྱིན་སྲེག །བཀྲ་ཤིས་རྣམས་དང༌། དབང་གི་མཚམས་སྦྱོར་ཐར་པཎ་གྱིས་མཛད་པ་བཅས་ཀྱི་ལུང༌། རྡོ་རྗེ་འཇིགས་བྱེད་རྭ་ལུགས་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌། དེའི་སྒྲུབ་དཀྱིལ་དཀོན་མཆོག་ལྷུན་གྲུབ་ཀྱིས་མཛད་པ།
གཏོར་ཆོག་ངོར་ཆེན་རྡོ་རྗེ་འཆང་གིས་མཛད་པ། དབང་གི་མཚམས་སྦྱོར་སངས་རྒྱས་ཕུན་ཚོགས་པས་མཛད་པ། ལས་བཞིའི་སྦྱིན་སྲེག་རྭ་ལོ་ཙཱ་བས་མཛད་པ། དྲག་པོའི་སྦྱིན་སྲེག་བནྡེ་ཡེ་ཤེས་སེང་གེས་མཛད་པ།
ཡང་དྲག་པོའི་སྦྱིན་སྲེག་སྒྲུབ་ཁང་དཔལ་ལྡན་དོན་གྲུབ་ཀྱི་མཆོད་གཡོག་པ་ཤཱཀྱའི་མིང་ཅན་གྱིས་མཛད་པ། ཆར་འབེབས་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པ་རྣམས་ཀྱི་ལུང༌།
ལས་གཤིན་ལྷ་བཅུ་གསུམ་གྱི་རྗེས་སུ་གནང་བ་དང༌། དེའི་སྒྲུབ་རྗེས་དཀོན་མཆོག་ལྷུན་གྲུབ་ཀྱིས་མཛད་པ། མཚམས་སྦྱོར་སངས་རྒྱས་ཕུན་ཚོགས་པས་མཛད་པ་བཅས་ཀྱི་ལུང༌། གྲུབ་ཆེན་ནག་པོ་པའི་ལུགས་ཀྱི་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་ཐབས་མུས་ཆེན་སངས་རྒྱས་རིན་ཆེན་གྱིས་མཛད་པ། ཀུན་མཁྱེན་བསོད་ནམས་སེང་གེས་མཛད་པའི་ལཱུ་ནག་གཉིས་ཆར་གྱི་སྒྲུབ་ཐབས།
དཀྱིལ་ཆོག་རྗེ་བཙུན་རིན་པོ་ཆེས་མཛད་པ། གསལ་བྱེད་དཀོན་མཆོག་ལྷུན་གྲུབ་པས་མཛད་པ། མཚམས་སྦྱོར་སངས་རྒྱས་ཕུན་ཚོགས་ཀྱིས་མཛད་པ་རྣམས་ཀྱི་ལུང་དང༌། སློབ་དཔོན་ཀངྐ་དཏྟས་བཀྲལ་བའི་ཕག་དཀར་ཤེས་རབ་གསལ་བྱེད་ཀྱི་བྱིན་རླབས་དང༌།
དེའི་ཡིག་ཆ་མཁས་གྲུབ་དཔལ་ལྡན་དོན་གྲུབ་པས་མཛད་པའི་ལུང༌། མ་གཅིག་གྲུབ་པའི་རྒྱལ་མོས་བཀྲལ་བའི་ཚེ་དཔག་མེད་ལྷ་གཅིག་བུམ་གཅིག་གི་བྱིན་རླབས་དབང་བཞིའི་ཚུལ་དུ་བསྐུར་བ་དང༌།
དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པའི་ལུང༌། བདེ་མཆོག་བཀའ་སྲུང་ཁྱད་པར་ཅན་དུར་ཁྲོད་བདག་པོ་ཡབ་ཡུམ་

ཅན་གྱི་རྗེས་སུ་གནང་བ་དང༌། དེའི་ཡིག་ཆ་སྔགས་འཆང་ཀུན་རིན་གྱིས་མཛད་པའི་ལུང༌། ཨཱ་ཙཱརྻ་དམར་པོ་ནས་བརྒྱུད་པའི་མཁའ་ལྡིང་གསེར་མིག་འཁྱིལ་བ་འབྱུང་པོ་འུར་འདེད་ཀྱི་རྗེས་སུ་གནང་བ་དང༌། ཤར་འབུམ་ཆུ་བ་དཔལ་ལྡན་གྲགས་པས་མཛད་པའི་དེའི་ལོ་རྒྱུས།
བསྙེན་པ། སྒྲུབ་པ། ལས་སྦྱོར་ལ་ཁྱད་པར་གྱི་ལས་སྦྱོར་སེར་བ་དང་ཆར་གཅོད་པ། མིད་འབྱར་བཅོས་པ། དུག་སྲུང་བ། དུག་འདྲེད་པ། སྲིའུ་གསོ་བ།
གདོན་སྐྲོད་པ། སྨྱོ་བ་འདུལ་བ། བཅུད་ལེན། མཛེ་གསོ་བ། སྤྱི་འགྲོའི་ལས་སྦྱོར་དང་བཅས་པ་དང༌། རྗེས་གནང་གི་ཡི་གེ་སངས་རྒྱས་ཕུན་ཚོགས་པས་མཛད་པ་རྣམས་ཀྱི་ལུང༌། རྡོ་རྗེ་གུར་ནས་གསུངས་པའི་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་རྗེས་སུ་གནང་བ་དང༌།
དེའི་སྒྲུབ་རྗེས་དཀོན་ལྷུན་གྱིས་མཛད་པ། བརྒྱུད་འདེབས་དཔལ་ལྡན་དོན་གྲུབ་ཀྱིས་མཛད་པ་ཁ་སྐོང་དང་བཅས་པ། གུར་ནས་གསུངས་པའི་འཕགས་མ་སོ་སོར་འབྲང་མའི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང་དང་བཅས་པ། ཁྱད་པར་སྙན་བརྒྱུད་གསེར་ཆོས་ཀྱི་སྐོར་ལ། འཕགས་ཡུལ་གྱི་མཁས་གྲུབ་ཡོངས་ཀྱི་གཙུག་གི་པདྨོ་ཞབས་སེན་གྱི་ཉི་མའི་འོད་ཟེར་རྣམ་པར་བཀོད་པ་འཇིགས་པ་མེད་པ་གྲུབ་ཆེན་བི་རཱུ་པ་ཆེན་པོས་རྒྱལ་ཡུམ་རྡོ་རྗེ་བདག་མེད་མ་ལས་དངོས་སུ་གསན་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྐོར་ལ་ཚོགས་བཤད་དང༌།
སློབ་བཤད་གཉིས་སུ་གྲགས་པའི་དང་པོ་ཚོགས་བཤད་དུ་གྲགས་པའི་སྐོར་ལ། ཐོག་མར་བླ་མ་ཚད་མར་བྱ་བའི་ཕྱིར་དུ་བླ་མ་ལ་གསོལ་བ་འདེབས་པ་ཨེ་ཝྃ་པའི་ཆོས་སྤྱོད་དུམ་བུ་གསུམ་དང༌།
དུམ་བུ་དང་པོའི་ཁ་སྐོང་མཁན་ཆེན་ནམ་མཁའ་བསམ་འགྲུབ་ལ་གསོལ་བ་འདེབས་པ་ནས་རྗེ་རང་གི་གསོལ་འདེབས་དམིགས་མེད་བྱམས་ལྡན་མའི་བར་དང༌། མཁས་

གྲུབ་སངས་རྒྱས་ཕུན་ཚོགས་པས་མཛད་པའི་ཨེ་ཝྃ་པའི་གདན་རབས་རྣམ་ཐར་ནོར་བུའི་ཕྲེང་བ་བཅས་ཀྱི་ལུང་དང༌། ཉམས་མྱོང་ཚད་མ་རྒྱུད་ལ་སྐྱེད་པར་བྱེད་པའི་ཁྲིད་དངོས་ལ། ཁྲིད་ཀྱི་གཞུང་ཤིང་ཆེན་མོ་བཞིའི་ནང་ཚན་གཞུང་ཤིང་རྒྱས་པ་གཞུང་ཇི་ལྟ་བ་བཞིན་དུ་བཀྲི་བའི་ཁྲིད་ཡིག་ངག་དབང་བརྟན་པའི་རྡོ་རྗེས་མཛད་པའི་གཞན་ཕན་ཕྲིན་ལས་རྒྱས་བྱེད་ཀྱི་སྟེང་ནས་ལམ་གྱི་སྔོན་འགྲོ་སྣང་བ་གསུམ་གྱི་ཁྲིད་སྔོན་དུ་འགྲོ་བའི་སྒོ་ནས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་པ་དང༌།
དེ་ལས་བྱུང་བའི་དམ་ཚིག་རྣམས་ལ་སྲུང་སྡོམ་ཤེས་པའི་ཆེད་དུ་བྱང་ཆུབ་སེམས་དཔའི་སྡོམ་པ་ཉི་ཤུུ་པའི་འགྲེལ་པ་རྗེ་བཙུན་རིན་པོ་ཆེས་མཛད་པའི་ལུང༌།
དེ་ནས་སློབ་མ་རྗེས་འཛིན་སོགས་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེ་མན་ངག་ལུགས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེ་ལས་བྱུང་བའི་དམ་ཚིག་དང་སྡོམ་པ་རྣམས་མི་ཉམས་པར་སྦྱོང་བའི་ཐབས་གསལ་བར་སྟོན་པ་རྩ་ལྟུང་འཁྲུལ་སྤོང་རྗེ་བཙུན་རིན་པོ་ཆེ་གྲགས་པའི་ཞབས་ཀྱིས་མཛད་པའི་ལུང་དང༌། དེ་ལྟར་སྨིན་ཟིན་གྲོལ་བའི་སླད་དུ་ལྟ་བས་སྤྲོས་པ་གཅད་པའི་ཕྱིར་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པ།
ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བསྒོམ་པ།
འབྲས་བུ་སྐུ་ལྔ་མངོན་དུ་འགྱུར་བའི་ཚུལ་དང༌། ངེས་ཤེས་བསྐྱེད་ཅིང་ཏིང་ངེ་འཛིན་ངོ་ཤེས་པའི་ཕྱིར་ལམ་གྱི་ས་མཚམས་རྣམ་པར་གཞག་པ། འབྲས་བུ་མཐར་ཐུག་སངས་རྒྱས་ཀྱི་ས་བཤད་པ། དེ་ལྟར་ཉམས་སུ་ལེན་པའི་སློབ་མ་ལ་གསང་བ་བཅུའི་རྒྱས་གདབ་ཅིང་སྐལ་ལྡན་གྱི་སློབ་མ་ལ་ཕན་པར་གདམས་པའི་བར་གྱི་ཉམས་ཁྲིད་ཟབ་མོ་ཡོངས་སུ་རྫོགས་པ་དང༌།
དེ་དག་གི་སྐབས་སུ་བུམ་དབང་གི་ལམ་གྱི་ནང་ཚན་ནང་བསྐྱེད་རིམ་གྱི་ཐོག་མར།
སློབ་དཔོན་གྱི་ཟབ་

མོ་ལུས་ཀྱི་དཀྱིལ་འཁོར་དུ་དབང་བསྐུར་བ་དང༌། གཞན་ཡང་སྦྱོར་བ་དོན་ཡོད་པ་བཞིས་བླ་མ་མཉེས་པར་བྱེད་པའི་ཁྲིད་སྔོན་དུ་འགྲོ་བའི་ལམ་ཟབ་ཕྱི་མའི་བྱིན་རླབས་དང༌། དེའི་ཡིག་ཆ་ཐར་པཎ་གྱིས་མཛད་པ།
ལམ་ཟབ་ཕྱི་མའི་ངག་འདོན་དཀོན་མཆོག་ལྷུན་གྲུབ་ཀྱིས་མཛད་པ། བརྒྱུད་འདེབས་ངོར་ཆེན་གྱིས་མཛད་པ་ཁ་སྐོང་དང་བཅས་པའི་ལུང༌། རྣལ་འབྱོར་དབང་ཕྱུག་གི་སྲུང་བ་ཐུན་མོང་བའམ་བིར་སྲུང་ཕྱི་མའི་བྱིན་རླབས་སྒོམ་ལུང་དང་བཅས་པ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང༌། ལམ་འབྲས་སུ་མི་གཏོགས་ཀྱང་ས་སྐྱ་པའི་ཐུགས་དམ་ཆག་མེད་བཞིའི་ནང་ཚན་ནཱ་རོ་མཁའ་སྤྱོད་ཀྱི་བྱིན་རླབས་དང༌། དེའི་སྒྲུབ་ཐབས་དཀོན་མཆོག་ལྷུན་གྲུབ་ཀྱིས་མཛད་པ།
བསྟོད་པ་དང་བརྒྱུད་འདེབས་ངོར་ཆེན་རྡོ་རྗེ་འཆང་གིས་མཛད་པ། བདག་འཇུག་དང་བྱིན་རླབས་བྱ་ཚུལ་ཐར་པཎ་གྱིས་མཛད་པ་བཅས་ཀྱི་ལུང༌། རྒྱབ་རྟེན་ལུང་དང་བསྟན་བཅོས་ཚད་མའི་སྐོར་ལ།
ངག་དབང་བརྟན་རྡོར་གྱིས་མཛད་པའི་ལམ་འབྲས་ཀྱི་ཁྲིད་ཡིག །ཀྱེ་རྡོར་མན་ངག་ལུགས་ཀྱི་མངོན་རྟོགས། ལུས་དཀྱིལ། དབང་ཆུ། གཏོར་ཆོག །རྡུལ་ཚོན་ཆུ་བོར་སྤྱན་འདྲེན་པའི་ཆོ་ག
།ཞི་རྒྱས་ཀྱི་སྦྱིན་སྲེག་རྣམས་རྗེ་དཀོན་མཆོག་ལྷུན་གྲུབ་ཀྱིས་མཛད་པ། ལས་ཕྱི་མ་གསུམ་གྱི་སྦྱིན་སྲེག་གི་ལྷན་ཐབས་ཐར་པཎ་གྱིས་མཛད་པ། སློབ་དཔོན་པདྨ་བཛྲ་གྱིས་མཛད་པའི་བསྟོད་པ་ཉི་ཤུ་པ་དང༌།
སྡེབ་སྦྱོར་དཎྜ་ཀའི་བསྟོད་པ་དང༌། དཀྱིལ་འཁོར་གྱི་བཀྲ་ཤིས་བཅས་རྗེ་བཙུན་རིན་པོ་ཆེས་མཛད་པ། མཛད་པ་བཅུ་གཉིས་ཀྱི་བཀྲ་ཤིས་རྒྱུད་ནས་ཕྱུང་བ། ཚོགས་འཁོར་གསང་བ་ཀུན་རྒྱན་ངོར་ཆེན་གྱིས་མཛད་པ།
དུས་ཐ་མའི་ཆོ་ག་ཐར་པཎ་དང༌། སངས་རྒྱས་ཕུན་ཚོགས་ཀྱིས་མཛད་པ། རབ་གནས་དཔལ་འབྱོར་

རྒྱ་མཚོ་དཀོན་མཆོག་དཔལ་ལྡན་པས་མཛད་པ། འཐོར་ནས་བསྒྲུབ་ཚུལ་ཐར་པཎ་གྱིས་མཛད་པ་རྣམས་ཀྱི་ལུང་དང༌། ངོར་ལུགས་ཐུན་མོང་མ་ཡིན་པ་གསུང་ངག་སློབ་བཤད་ཀྱི་སྐོར་ལ། རྗེ་བཙུན་རིན་པོ་ཆེས་མཛད་པའི་བླ་མ་བརྒྱུད་པའི་གསོལ་འདེབས་བླ་མ་རྡོར་འཛིན་མ་དང༌།
ཚར་ཆེན་གྱིས་མཛད་པའི་བརྒྱུད་འདེབས་དངོས་གྲུབ་རིན་པོ་ཆེའི་ཆར་འབེབས་ཁ་སྐོང་དང་བཅས་པའི་ལུང་བཅས་སྔོན་དུ་འགྲོ་བའི་སྒོ་ནས། ཉམས་མྱོང་ཚད་མ་རྒྱུད་ལ་སྐྱེད་པར་བྱེད་པའི་ཁྲིད་དངོས་ནི།
རྡོ་རྗེ་འཆང་ཚར་པ་ཆོས་རྗེའི་གསུང་སྒྲོས་འཇམ་དབྱངས་མཁྱེན་བརྩེའི་དབང་ཕྱུག་གིས་ཟིན་བྲིས་སུ་མཛད་པའི་ཁྲིད་ཡིག་གསང་ཆེན་བསྟན་པ་རྒྱས་བྱེད་ཁའུ་བྲག་རྫོང་པའི་བཞེད་པ་མ་ནོར་བ་ལ་གཞི་བྱས།
བུམ་དབང་རྨི་ལམ་མན་ཆད་ཀྱི་ཁྲིད་འཕྲོ་ལུས་པ་རྒྱལ་དབང་ལྔ་པ་རིན་པོ་ཆེས་མཛད་པའི་ཡིག་ཆ་དང༌། གཞན་ཡང་གསུང་བཤད་ཀྱི་རྒྱབ་སྐྱོར་དུ་དགོས་པའི་ཡིག་ཆ་རྣམས་ཀྱི་སྟེང་ནས་ལམ་གྱི་སྔོན་འགྲོ་སྣང་བ་གསུམ་གྱི་ཁྲིད་ཤིན་ཏུ་ཞིབ་པས་རྒྱུད་སྦྱངས་ཤིང༌།
དེ་དག་གི་སྐབས་སུ་ཐོག་མར་མན་ངག་གི་བྱུང་ཚུལ་དང༌། བྱུང་བའི་ཆོས་ལ་བཤད་སྒྲུབ་ཇི་ལྟར་བྱ་ཚུལ་གྱི་རྣམ་གཞག་ཞིབ་པར་གསུངས་པ་དང༌།
དེ་ནས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་པ་དང༌། དངོས་གཞི་རྡོ་རྗེ་ཐེག་པའི་ལམ་གྱི་རྩ་བ་སྨིན་གྲོལ་གཉིས་ཀྱི་དང་པོ་སྨིན་བྱེད་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེ་མན་ངག་ལུགས་ཀྱི་དབང་བསྐུར་བ་ཨཥྟའི་བཟླས་ལུང་དང་བཅས་པ་དང༌།
དེ་དག་གི་སྐབས་སུ་ཁས་བླངས་པའི་དམ་ཚིག་དང་སྡོམ་པའི་རྣམ་གཞག་གསལ་བར་སྟོན་པ་རྩ་ལྟུང་འཁྲུལ་སྤོང་རྗེ་བཙུན་གྱིས་མཛད་པ།
རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུ་བསྒྲུབ་ཚུལ་བདག་ཆེན་རྡོ་རྗེ་འཆང་གིས་མཛད་པ། ཁྱད་པར་གྱི་བཟའ་བའི་དམ་ཚིག་ཚོགས་འཁོར་འབྲིང་པོ་རྗེ་བཙུན་རིན་པོ་ཆེས་མཛད་པ།

འཕགས་པས་མཛད་པའི་ཚོགས་འཁོར་བདུད་རྩི་བུམ་པ། རྗེ་བཙུན་གྱིས་མཛད་པའི་རབ་གནས་དོན་གསལ། ས་པཎ་གྱིས་མཛད་པའི་ཨཥྟའི་གཞི་བཤད་རྣམས་ཀྱི་ལུང༌། གྲོལ་བྱེད་ཁྲིད་ལ། དབང་གི་ཡེ་ཤེས་ལ་ལོག་པར་རྟོག་པ་དགག་ཅིང་འོག་ནས་འབྱུང་བའི་ལམ་ཐམས་ཅད་སྐྱོན་མེད་དུ་བསྒྲུབ་པའི་ཕྱིར་འཁོར་འདས་དབྱེར་མེད་ཀྱི་ལྟ་བའི་ཁྲིད་དང༌།
དེ་ནས་བདག་མེད་ལྷ་མོ་བཅོ་ལྔའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་རྗེས་སུ་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བཞིའི་དང་པོ་བུམ་དབང་གི་ལམ་ལ་ཕྱི་བསྐྱེད་རིམ་གྱི་ཁྲིད་སེམས་འཛིན་དང་བཅས་པ་དང༌། དེ་ནས་ཕྱི་རོལ་དུ་ཞེན་པའི་གདོན་གྱི་གཉེན་པོར་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་ཡིག་བརྒྱའི་བཟླས་ལུང་དང་བཅས་པ་སྔོན་དུ་འགྲོ་བས་ནང་བསྐྱེད་རིམ་གྱི་ཁྲིད་སེམས་འཛིན་སོགས་བུམ་དབང་གི་ལམ་ཡོངས་སུ་རྫོགས་པ་དང༌།
ཕྱི་ནང་བསྐྱེད་རིམ་གྱི་སྐབས་སུ་ཚར་ཆེན་གྱི་ཉི་ཟེར་སོགས་ཀྱི་སྟེང་ནས་བསྒོམ་དོན་ལ་ཐོས་བསམ་གྱིས་སྒྲོ་འདོགས་གཅོད་པའི་བཤད་པ་ཤིན་ཏུ་རྒྱས་པ་དང༌། དེ་ནས་གསང་དབང་དང༌།
ཤེས་རབ་ཡེ་ཤེས་དང༌། དབང་བཞི་པ་སྟེ་དབང་བཞི་པོ་རེ་རེ་ལའང་ལམ། ལྟ་བ། གྲུབ་མཐའ། འདའ་ཀ་མ། བར་དོ། རྨི་ལམ། སྒྱུ་ལུས་དང་བཅས་པའི་ཁྲིད་དེ་མདོར་ན་ཉམས་ཁྲིད་ཟབ་མོ་ཡོངས་སུ་རྫོགས་པ་ཤིན་ཏུ་ཞིབ་པ་དང༌།
དེ་དག་གི་ཆ་ལག་ཏུ་གཏོགས་པའི་བྱིན་རླབས་ཀྱི་སྐོར་ལ། ལམ་ཟབ་ཕྱི་མའི་ཁྲིད་སྔོན་དུ་འགྲོ་བའི་བྱིན་རླབས་དང༌། དེ་ལས་འཕྲོས་པའི་བླ་མ་རིན་ཆེན་འབྱུང་ལྡན་གྱི་བྱིན་རླབས་དང༌།
ཐར་པཎ་གྱིས་མཛད་པའི་བླ་མ་རིན་ཆེན་འབྱུང་ལྡན་གྱི་ཉམས་ལེན་བྱ་ཚུལ་གྱི་ལུང༌། ལམ་ཟབ་ནང་མའི་བྱིན་རླབས་དམིགས་ཁྲིད་དང་འབྲེལ་བ། དེའི་ཉམས་ལེན་ངོར་ཆེན་གྱིས་མཛད་པ། ལམ་ཟབ་ཕྱི་ནང་གི་ཉམས་ལེན་དང༌།
བྱིན་རླབས་བྱ་ཚུལ་ཐར་པཎ་གྱིས་མཛད་པ་བཅས་ཀྱི་ལུང༌། བིར་སྲུང་ཕྱི་མའི་བྱིན་རླབས་སྒོམ་ལུང་དང་བཅས་པ་དང༌། བི་རཱུ་པའི་སྐུའི་རྣམ་འགྱུར་དྲུག་གི་ཟིན་བྲིས་དང༌། བིར་སྲུང་བར་ཆད་ཀུན་

སེལ་ངོར་ཆེན་རྡོ་རྗེ་འཆང་གིས་མཛད་པ། ཐར་པཎ་གྱིས་མཛད་པའི་ཉམས་ལེན་བྱིན་རླབས་དང་བཅས་པ་རྣམས་ཀྱི་ལུང་དང༌། བིར་སྲུང་ནང་མའི་བྱིན་རླབས་སྒོམ་ལུང་དང་བཅས་པ། དེའི་བྱིན་རླབས་དང་ཉམས་ལེན། དེ་ཉིད་ལམ་འབྲས་ཀྱི་གདམས་ངག་དང་མཚོན་བྱེད་དུ་སྦྱར་བ་ངོར་ཆེན་གྱིས་མཛད་པ།
དེས་མཛད་པའི་བིར་སྲུང་གསར་མར་གྲགས་པ་རྣམས་ཀྱི་ལུང༌། ལམ་སྦས་བཤད་ཀྱི་བྱིན་རླབས། རྣམ་འཇོམས་བིར་ལུགས་ལྷ་བདུན་ཅུ་རྩ་ལྔའི་བྱིན་རླབས་དང༌།
བླ་མ་དོན་ཡོད་གྲུབ་པ་ལ་བརྟེན་པའི་བླ་མའི་རྣལ་འབྱོར་ཚར་གསུམ་ཁུག་པའི་བྱིན་རླབས་དང་རྟེན་འབྲེལ་སྙིང་པོས་བསྲུང་བའི་བྱིན་རླབས། གསུང་ངག་རིན་པོ་ཆེའི་བརྗོད་བྱའི་སྙིང་པོ་བསྡུས་པ་བརྡ་དོན་གསལ་བའི་བྱིན་རླབས།
དབང་བཞིའི་བརྡ་ཆིག་བརྒྱུད་དུ་སྩལ་བའི་བྱིན་རླབས། སྒྲུབ་པ་ལུང་སྦྱིན་དང༌། གསང་བཅུའི་རྒྱས་གདབ་ཀྱི་བྱིན་རླབས། མཐར་གསུང་ངག་རིན་པོ་ཆེའི་བསྟན་པ་གཏད་པའི་ཚུལ་དུ་མགོན་རྐྱང་གི་རྗེས་སུ་གནང་བ་དང་བཅས་པ་རྣམས་དང༌།
གཞན་ཡང་ངག་དབང་ཆོས་གྲགས་ཀྱིས་མཛད་པའི་སེམས་བསྐྱེད་ཀྱི་ཆོ་ག །ལམ་ཟབ་ཕྱི་ནང༌། བླ་མ་རིན་འབྱུང༌། བིར་སྲུང་ཕྱི་ནང་གི་བྱིན་རླབས་བྱ་ཚུལ་གྱི་ཡི་གེ་རྣམས་ཀྱི་ལུང་དང་བཅས་པ་གསན་ཞིང་ལེགས་པར་ཁོང་དུ་ཆུད་པར་མཛད་དོ།
།ཡང་ས་སྐྱ་པའི་གསེར་ཆོས་བཅུ་གསུམ་དུ་གྲགས་པའི་ནང་ཚན་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་གྱི་ནང་ནས་མཆོག་ཏུ་གྱུར་པ་རྒྱལ་ཡུམ་རྡོ་རྗེ་རྣལ་འབྱོར་མ་ལས་ནཱ་རོ་པས་དངོས་སུ་གསན་ཞིང༌།
དེས་ཀྱང་ཕམ་མཐིང་པ་སྐུ་མཆེད་ཁོ་ན་ལས་གཞན་སུ་ལའང་མ་གནང་བའི་ནཱ་རོ་མཁའ་སྤྱོད་ཀྱི་སིནྡྷུ་རའི་དཀྱིལ་འཁོར་ལ་བརྟེན་པའི་བྱིན་རླབས་ཤིན་ཏུ་ཟབ་པ་དང༌།
འཇམ་དབྱངས་མཁྱེན་བརྩེའི་དབང་ཕྱུག་གི་ཁྲིད་ཡིག་ལ་སོགས་པའི་སྟེང་ནས་སྔོན་འགྲོ་ཐུན་མོང་དང་ཐུན་

མོང་མ་ཡིན་པ། བསྐྱེད་རིམ་རྣལ་འབྱོར་བཅུ་གཅིག །རྫོགས་རིམ་རྩ་དབུ་མ། བདེ་བ་དང་འཇའ་ལུས་སྒྲུབ་པ། ཡབ་དང་ཡུམ་ལ་བརྟེན་པའི་འཕོ་བ། ནང་གི་མཁའ་སྤྱོད་སྒྲུབ་པ་སོགས་ཆ་ལག་ཡོངས་སུ་རྫོགས་པའི་ཁྲིད་དང༌།
ཆོས་ཉིད་དངོས་སུ་སྟོན་པའི་བྱིན་རླབས་ཟབ་མོ་དང༌། རྫོགས་རིམ་རྩ་དབུ་མ་ཆེ་བའི་ཁྲིད་དང་བཅས་པ། དེ་དང་འབྲེལ་བ་ཉེར་མཁོའི་ལུང་ལ། བརྒྱུད་འདེབས་དང་བསྟོད་པ་ངོར་ཆེན་གྱིས་མཛད་པ།
ཀུན་མཁྱེན་བསོད་ནམས་སེང་གེས་མཛད་པའི་མཁའ་སྤྱོད་གསང་བའི་སྒོ་འབྱེད། ཚར་ཆེན་གྱིས་མཛད་པའི་བརྒྱུད་འདེབས་དང་སྨོན་ལམ། དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་ཐབས། བདག་འཇུག་དང་བྱིན་རླབས་བྱ་ཚུལ་ཐར་པཎ་གྱིས་མཛད་པ།
གློ་བོ་མཁན་ཆེན་གྱིས་མཛད་པའི་སྨོན་ལམ་དང་བཀྲ་ཤིས། བྱམས་པ་ཆོས་ལེགས་པས་མཛད་པའི་བཀྲ་ཤིས། སངས་ཕུན་གྱིས་མཛད་པའི་ཀུ་ས་ལཱིའི་ཚོགས་བསགས་ཀྱི་ངག་འདོན་དང༌།
དུར་བདག་ཡབ་ཡུམ་གྱི་གཏོར་ཆོག་བསྡུས་པ། རྨོར་ཆེན་པས་མཛད་པའི་ཚོགས་མཆོད་ཉུང་ངུ་རྣམ་གསལ། ངོར་ཆེན་གྱིས་མཛད་པའི་ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་དང་བཅས་པ་རྣམས་ཀྱི་ལུང་དང༌།
ས་སྐྱ་པའི་གསེར་ཆོས་དམར་པོ་སྐོར་གསུམ་དུ་གྲགས་པ་དཔལ་ཀྱེ་རྡོ་རྗེ་རྩ་བཤད་ཀྱི་རྒྱུད་ནས་བསྟན་པའི་རིགས་བྱེད་མ་ངོར་ལུགས་ཐུན་མོང་མ་ཡིན་པའི་རྗེས་སུ་གནང་བ་དང༌། རྡོ་རྗེ་མཁའ་འགྲོའི་རྒྱུད་ལས་བསྟན་པའི་ལྷ་ཆེན་ཚོགས་ཀྱི་བདག་པོ་ངོར་ལུགས་ཐུན་མོང་མ་ཡིན་པའི་རྗེས་སུ་གནང་བ་དང༌།
ཀྱེ་རྡོ་རྗེའི་རྒྱུད་འབུམ་ཕྲག་ལྔ་པ་སོགས་ནས་བསྟན་པའི་ཁྲོ་བོ་ཀག་ཆོལ་འདོད་པའི་རྒྱལ་པོ་ངོར་ལུགས་ཐུན་མོང་མ་ཡིན་པའི་རྗེས་སུ་གནང་བ་དང༌།
རྗེས་གནང་དེ་གསུམ་གྱི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང༌། གསེར་ཆོས་ཚེ་དཔག་མེད་སྤྲུལ་སྐུའི་རྗེས་སུ་གནང་བ་

དང༌། དེའི་ཡིག་ཆ་རྨོར་ཆེན་པས་མཛད་པའི་ལུང༌། གསེར་ཆོས་འཇམ་དཔལ་ནག་པོའི་རྗེས་གནང་སྒོམ་ལུང་དང་བཅས་པ་དང༌། དེའི་ཡིག་ཆ་རྨོར་ཆེན་དང༌། ཞུ་ཆེན་པས་མཛད་པའི་ལུང༌། གསེར་ཆོས་མཁའ་འགྲོ་མ་སེང་གེའི་གདོང་ཅན་སྔོན་མོའི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང༌། དུས་འཁོར་ནས་བསྟན་པའི་གསེར་ཆོས་ཁྱུང་ཁྲའི་རྗེས་གནང་སྒོམ་ལུང་དང་བཅས་པ་དང༌། དེའི་ཡིག་ཆ་རྨོར་ཆེན་པས་མཛད་པའི་ལུང༌།
གསེར་ཆོས་ཛཾ་དམར་སྲོག་སྒྲུབ་ཀྱི་རྗེས་སུ་གནང་བ་དང༌། དེའི་ཡིག་ཆ་རྨོར་ཆེན་པས་མཛད་པའི་ལུང༌། འཕགས་པ་སེང་གེ་སྒྲའི་རྗེས་སུ་གནང་བ་དང༌། ཀླུ་པའི་གསེར་ཆོས་བཅུ་བཞིར་གྲགས་པའི་ཡ་གྱལ་སེང་གེ་སྒྲའི་ངག་སྲུང་འགྲོལ་གྱི་གདམས་པ་ཤིན་ཏུ་ཟབ་པའི་ལུང་དང༌།
ཆོས་སྲུང་གི་སྐོར་ལ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྷ་བརྒྱད་ཐུན་མོང་བའི་རྗེས་སུ་གནང་བ་དང༌།
དེའི་ཡིག་ཆ་ཤར་ཆེན་བྱམས་པ་ཀུན་དགའ་བཀྲ་ཤིས་ཀྱིས་མཛད་པའི་ལུང༌། ལྷ་བརྒྱད་མཁའ་འགྲོ་སྦགས་ཏེ་སྒྲུབ་པ་ཐུན་མོང་མ་ཡིན་པའི་རྗེས་སུ་གནང་བ་དང༌། མགོན་པོ་ཁྲོ་བཅུ་ཐུན་མོང་མ་ཡིན་པའི་རྗེས་སུ་གནང་བ་དང༌།
རྗེས་གནང་དེ་གཉིས་ཀྱི་ཡིག་ཆ་ངག་དབང་ཆོས་གྲགས་པས་མཛད་པའི་ལུང༌། གསང་བའི་ལས་མཁན་པུ་ཊ་ཐུན་མོང་བའི་རྗེས་སུ་གནང་བ་དང༌། དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པ།
མགོན་པོ་གསང་སྒྲུབ་ལྷ་དགུའི་སྦྱིན་སྲེག་སངས་རྒྱས་ཕུན་ཚོགས་པས་མཛད་པ། དྲག་པོའི་སྦྱིན་སྲེག་ངག་དབང་བརྟན་པའི་རྡོ་རྗེས་མཛད་པ། མགོན་པོའི་ཚོགས་མཆོད་རྨར་སྟོན་བཀའ་བཅུ་པས་མཛད་པ།
སྐོང་གསོའི་ཆོ་ག་དཀོན་མཆོག་དཔལ་ལྡན་པས་མཛད་པ། ཨེ་ཝཾ་པའི་གསུང་རྒྱུན་ལྟར་བཀོད་པའི་བསྟོད་ཚོགས་དངོས་གྲུབ་རྒྱ་མཚོ་དང༌། ནག་པོ་ཆེན་པོ་ལ་ཀླུ་ཆེན་བརྒྱད་ཀྱིས་བསྐོར་

བའི་སྒོ་ནས་ཆར་འབེབས་དང་རླུང་གནོན་རྗེ་ཀུན་དགའ་བློ་གྲོས་ཀྱིས་མཛད་པ། ཚར་ཆེན་གྱིས་མཛད་པའི་བྲག་རྫོང་མའི་ཉམས་ལེན་སྙན་བརྒྱུད་ཡིད་བཞིན་ནོར་བུ་དང༌། རྗེ་ཕྱོགས་ལས་རྣམ་རྒྱལ་གྱིས་མཛད་པའི་སྐོང་བསྡུས་རིན་ཆེན་འབར་བ་རྣམས་ཀྱི་ལུང་དང༌།
གསང་འདུས་རྩ་བརྒྱུད་སོགས་ལས་བསྟན་པའི་དཔལ་མགོན་ཞལ་བཞི་པ་བསྙེན་དུས་ཀྱི་རྗེས་སུ་གནང་བ་དང༌། དེའི་ཡིག་ཆ་ཐར་པཎ་གྱིས་མཛད་པའི་ལུང་དང༌།
ཤངས་པ་བཀའ་བརྒྱུད་པའི་ལུགས་ཀྱི་མགོན་དཀར་ཡིད་བཞིན་ནོར་བུའི་རྗེས་སུ་གནང་བ་དང༌། མགོན་དཀར་གྱི་བཀྲ་ཤིས་བཀའ་རྒྱ་མ་དང༌། རབ་གནས་བཀའ་རྒྱ་མ། སངས་རྒྱས་ཕུན་ཚོགས་ཀྱིས་མཛད་པའི་རྒྱས་པའི་སྦྱིན་སྲེག
།ཞུ་ཆེན་ཚུལ་ཁྲིམས་རིན་ཆེན་གྱིས་མཛད་པའི་སྒྲུབ་རྗེས་དང༌། གཏེར་བུམ་བསྒྲུབ་ཚུལ་རྣམས་ཀྱི་ལུང༌། ཞིང་སྐྱོང་མ་མོ་ཐམས་ཅད་ཀྱི་གཙོ་མོ་དཔལ་ལྡན་ལྷ་མོ་དམག་ཟོར་རྒྱལ་མོའི་རྗེས་སུ་གནང་བ་དང༌།
དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པའི་ལུང༌། གསང་སྔགས་རྙིང་མའི་སྐོར་ལ། གཏེར་ཁ་གོང་མ་མངའ་བདག་ཉང་གི་གཏེར་བྱོན་གུ་རུ་དྲག་དམར་གྱི་དབང་བསྐུར་བ་དང༌། དེའི་ཡིག་ཆ་བདག་ཆེན་རྒྱ་གར་བས་མཛད་པའི་ཕྲིན་གཞུང་དང༌།
སྔགས་འཆང་ཀུན་རིན་གྱིས་མཛད་པའི་དབང་ཆོག་དང༌། འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ཕྱག་ལེན་མཛེས་རྒྱན་རྣམས་ཀྱི་ལུང༌། གུ་རུ་དྲག་དམར་ཉང་ལུགས་ཀྱི་རྗེས་སུ་གནང་བ་དང༌།
དེའི་ཡིག་ཆ་ངག་དབང་ཆོས་གྲགས་ཀྱིས་མཛད་པའི་ལུང༌། རས་ཆེན་དཔལ་འབྱོར་བཟང་པོ་ནས་བརྒྱུད་པའི་ཚེ་དཔག་མེད་ལྷ་བཅུ་བདུན་གྱི་ཚེ་དབང་ཟབ་མོ་མདའ་འཕེལ་མར་གྲགས་པ་དང༌།
དེའི་ཡིག་ཆ་རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་ལུང༌། དབོན་སྟོན་སྐྱེར་སྒང་པའི་ལུགས་ཀྱི་རྟ་མགྲིན་གསང་སྒྲུབ་ཏུ་གྲགས་པའི་རྗེས་སུ་

གནང་བ་དང༌། དེའི་ཡིག་ཆ་ངག་དབང་ཆོས་གྲགས་ཀྱིས་མཛད་པའི་ལུང༌། གཏེར་ཁ་འོག་མ་གུ་རུ་ཆོས་དབང་གི་གཏེར་བྱོན་ཕྱག་རྡོར་གཏུམ་པོ་ཁྱུང་ལྔའི་རྗེས་སུ་གནང་བ་དང༌། དེའི་ཡིག་ཆ་སངས་རྒྱས་ཕུན་ཚོགས་ཀྱིས་མཛད་པའི་ལུང༌།
པདྨ་ལས་འབྲེལ་རྩལ་གྱི་གཏེར་བྱོན་ཕྱག་རྡོར་དྲེགས་འདུལ་གྱི་རྗེས་སུ་གནང་བ་དང༌། དེའི་སྒྲུབ་ཐབས་སྨིན་གླིང་གཏེར་ཆེན་གྱིས་མཛད་པ་འདོད་བུམ་ལས་བྱུང་བའི་ལུང༌། རྡོ་རྗེ་ནམ་མཁའ་ལྡིང་ཁྱུང་དམར་གྱི་རྗེས་སུ་གནང་བ་དང༌།
དེའི་ཡིག་རྙིང་གི་ལུང༌། གྲྭ་མངོན་དབང་ཕྱུག་འབར་གྱི་གཏེར་བྱོན་ཛམྦྷ་ལ་དམར་པོ་ཞལ་གསུམ་ཕྱག་དྲུག་པའི་རྗེས་གནང་ཆུ་སྦྱིན་དང་བཅས་པ་དང༌།
དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པ། དགེ་བའི་བཤེས་གཉེན་ཉང་སྟོན་སྒྲུབ་པ་པོའི་གཏེར་བྱོན་ཐུགས་རྗེ་ཆེན་པོའི་མིག་འབྱེད་ཀྱི་གདམས་པ་དང༌། དེའི་གསལ་བྱེད་སྔགས་འཆང་བཀྲ་ཤིས་སྟོབས་རྒྱལ་གྱིས་མཛད་པ།
གཏེར་སྟོན་བཟང་པོ་གྲགས་པའི་གཏེར་བྱོན་གསོལ་འདེབས་ལེའུ་བདུན་མ་དང༌། བ་མཁལ་སྨུག་པོའི་གཏེར་བྱོན་གསོལ་འདེབས་བར་ཆད་ལམ་སེལ་རྣམས་ཀྱི་ལུང༌། གནུབས་ལུགས་ཀྱི་སྲུང་མ་ལེགས་ལྡན་སྟག་གཞོན་ནག་པོ་འཁོར་བཅས་ཀྱི་རྗེས་སུ་གནང་བ་དང༌།
དེའི་གཏོར་ཆོག་དང་རྗེས་གནང་ཐར་པཎ་གྱིས་མཛད་པ། སྐོང་བ་སངས་རྒྱས་ཕུན་ཚོགས་པས་མཛད་པ་བཅས་དང༌། གཞན་ཡང་ས་པཎྜི་ཏ་ཆེན་པོས་མཛད་པའི་སྡོམ་གསུམ་རབ་དབྱེ།
ལམ་འབྲས་ཀྱི་ཕྱི་ནང་གསང་གསུམ་གྱི་མཎྜལ་དང༌། སྣང་བ་མཐའ་ཡས་ཀྱི་བསྒོམ་དོན། འཆི་ཁ་མའི་གདམས་ངག །ཡན་ལག་བདུན་པ་རྣམས་དང༌། པཎ་ཆེན་ཤཱཀྱ་ཤྲཱིས་མཛད་པར་གྲགས་པའི་གནས་བརྟན་ཕྱག་མཆོད།
བྱང་པ་རིགས་ལྡན་པས་མཛད་པའི་ཆོ་འཕྲུལ་སྨོན་ལམ། དཀོན་མཆོག་ལྷུན་གྲུབ་པས་མཛད་པའི་ཡས་

གཏམ་དང་བསྔོ་བ། དེ་ལ་དགོས་པའི་ཚིགས་བཅད་སངས་ཕུན་པས་བསྒྲིགས་པ། བར་དོ་ངོ་སྤྲོད་ཤར་ཁང་པས་མཛད་པ། འོད་དཔག་མེད་ལ་བརྟེན་པའི་འཕོ་བ་དཀོན་མཆོག་དཔལ་ལྡན་པས་མཛད་པ། བུམ་གཏེར་གྱི་ལག་ལེན་དཀོན་མཆོག་ལྷུན་གྲུབ་པས་མཛད་པ།
དེའི་ཟུར་འདེབས་སངས་རྒྱས་ཕུན་ཚོགས་པས་མཛད་པ། འཇམ་མགོན་ཀུན་དགའ་བློ་གྲོས་ཀྱིས་མཛད་པའི་དམ་ཚིག་རྡོ་རྗེའི་སྒོམ་བཟླས་དང༌། བཀའ་བསྒོ་བྱ་ཚུལ་ཐུན་མོང་དང་ཐུན་མོང་མ་ཡིན་པ།
བརྒྱ་བཞིའི་ཆོ་ག་རྣམས་དང༌། སློབ་དཔོན་པདྨས་མཛད་པར་གྲགས་པའི་གསེར་སྐྱེམས་དང༌། བདག་ཆེན་རྒྱ་གར་བས་མཛད་པའི་བསང་གཞུང་སོགས་བསང་ཡིག་གི་སྐོར་དང་བཅས་པའི་ལུང་རྣམས་ལེགས་པར་གསན་ཅིང༌།
དེ་ཐམས་ཅད་ཀྱི་ཕྱག་ལེན་ཕྲ་མོ་ཚུན་ཆད་ཀྱང་ཤིན་ཏུ་མཐར་ཕྱིན་པར་ཐུགས་སུ་ཆུད་པར་མཛད་པ་ཡིན་ནོ། །རྗེ་འདི་དགུང་གྲངས་ཉི་ཤུར་སོན་པ་རྣམ་བྱུང་གི་ལོར་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱང་མདོ་ཁམས་ཀྱི་བསྟན་འགྲོའི་དོན་དུ་ཆིབས་ཀྱི་གདོང་བསྒྱུར།
རྗེ་འདིས་ཀྱང་བདེ་མཆོག་ལཱུ་ནག་གི་ཆོ་ག་ཐུགས་འཛིན་བསྐྱངས་ཏེ་ཨེ་ཝཾ་པའི་སྒྲུབ་མཆོད་དུ་ལོ་བཞི་ཙམ་ཕེབས་པ་དང༌།
གཞན་ཡང་ཆོ་གའི་ཕྱག་ལེན་དང༌། གཞུང་གི་གོ་དོན་རྣམས་ལ་གཟིགས་རྟོག་རྒྱ་ཆེར་བསྐྱངས་པ་དང༌། ཇི་ལྟར་ཐོས་པའི་ཆོས་རྣམས་ཀྱང་བསམ་བྱུང་གི་རིག་པས་ཡང་དང་ཡང་དུ་དཔྱད་ཅིང་གཏན་ལ་ཕབ་པས་མ་རྟོགས་པ་དང༌།
ལོག་པར་རྟོག་པའི་ཐེ་ཚོམ་གྱི་དྲི་མ་མཐའ་དག་རྒྱང་རིང་དུ་བསལ་བ་དང༌། བསམ་པས་སྒྲོ་འདོགས་ཆོད་པ་རྣམས་ཀྱང་སྙན་བརྒྱུད་ཀྱི་གདམས་པ་ཁྱད་པར་ཅན་དང་སྦྱར་ཏེ་སྒོམ་པས་ཉམས་སུ་བཞེས་པར་མཛད་དོ།
།དགུང་གྲངས་ཉེ་བཞིར་སོན་པ་ཆུ་སྤྲེལ་ལོའི་ཧོར་ཟླ་ལྔ་པའི་ནང་མཁན་ཆེན་རྡོ་རྗེ་

འཆང་བྱམས་པ་ཀུན་དགའ་བསྟན་འཛིན་ས་སྐྱར་ཁྲི་མཇལ་ལ་ཕེབས་པ་དང་ལྷན་ཅིག་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭ་ཆེན་པོར་ཕེབས། དུས་གསུམ་གྱི་རྒྱལ་བ་རྣམས་ཀྱི་ཡེ་ཤེས་ཀྱི་སྐུ་འཆི་མེད་ལྷའི་རིགས་སུ་མངོན་པར་བཞེངས་པའི་གོང་མ་སྐུ་ངོ་ཐམས་ཅད་དང༌།
སྲིད་པའི་འཇིགས་པ་ཐམས་ཅད་ཡོངས་སུ་གཞིལ་བ་ལ་རྒྱལ་བྱེད་ཀྱི་ཚལ་དང་ཚུལ་མཚུངས་པའི་གཙུག་ལག་ཁང་ལྟ་བས་ཆོག་མི་ཤེས་པ་དང༌། དེ་དག་གི་ནང་དུ་བཞུགས་པའི་སངས་རྒྱས་དང་བྱང་ཆུབ་སེམས་དཔའི་སྐུ་བརྙན་བྱིན་རླབས་ཀྱི་གཟི་འོད་འབར་བ་སྲིད་པ་གསུམ་ན་འགྲན་ཟླ་དང་བྲལ་བ་རྣམས་ལེགས་པར་མཇལ་ཞིང་ཐུགས་སྨོན་རྣམ་པར་དག་པའི་རྒྱས་འདེབས་པ་དང༌།
འཇམ་མགོན་ཁྲི་ཆེན་རིན་པོ་ཆེ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོའི་དྲུང་ནས་གུ་རུ་དྲག་དམར་ཉང་ལུགས་ཀྱི་དབང་ཆེན་ཞིག་ཀྱང་གསན་ཏེ་ཧོར་ཟླ་དྲུག་པའི་ནང་ཨེ་ཝྃ་དུ་ཕེབས།
ལོ་དེའི་མཇུག་ཏུ་ཁྲོ་རྒྱལ་འབྱུང་པོ་འདུལ་བྱེད་ཀྱི་ལྗགས་བསྙེན་ཟླ་གཅིག་ལྷག་ཙམ་དང༌། དེའི་བཅུ་ཆའི་སྦྱིན་སྲེག་དང་བཅས་པ་མཐར་ཕྱིན་པར་མཛད། དགུང་གྲངས་ཉེར་ལྔ་པ་དཔལ་གདོང་གི་ལོའི་ཧོར་ཟླ་གཉིས་པའི་དམར་ཕྱོགས་ནས་བཟུང་སྟེ་ཟླ་བ་བདུན་གྱི་བར་དུ་ཀྱེ་རྡོ་རྗེ་གཞིའི་བསྙེན་པ་གདན་ཐོག་གཅིག་ཏུ་མཐར་ཕྱིན་པ་དང༌།
དེའི་བཅུ་ཆའི་སྦྱིན་སྲེག་དང་བཅས་པ་མཛད་ཅིང༌། དེ་རྗེས་མཁན་རིན་པོ་ཆེ་ཁྲི་ཐོག་པ་བྱམས་པ་ཀུན་དགའ་བསྟན་འཛིན་གྱི་དྲུང་ནས།
སྒྲུབ་ཐབས་བརྒྱ་རྩ་ནས་འབྱུང་བའི་ལོ་གྱོན་མའི་རྗེས་གནང་སྔོན་དུ་འགྲོ་བའི་གྲུབ་ཆེན་བིརྺ་པའི་བཞེད་གཞུང་གསུང་ངག་རིན་པོ་ཆེ་ལམ་འབྲས་ཚོགས་བཤད་དུ་གྲགས་པའི་ལམ་གྱི་སྔོན་འགྲོ་སྣང་བ་གསུམ་གྱིས་རྒྱུད་སྦྱངས་ཏེ།
བརྒྱུད་པའི་ཁྱད་པར་གཉིས་ལྡན་གྱི་སྒོ་ནས་སེམས་བསྐྱེད་པ་དང༌། དེ་རྗེས་

དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་ཀྱེ་རྡོ་རྗེ་མན་ངག་ལུགས་ཀྱི་རྒྱུ་དུས་ཀྱི་དབང་བསྐུར་བ་དང༌། ལམ་གྱི་དངོས་གཞི་རྒྱུད་གསུམ་གྱི་ཁྲིད་ཡོངས་སུ་རྫོགས་པ་དང༌། དེ་དག་གི་སྐབས་སུ་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་དང༌།
གཞན་ཡང་ཨེ་ཝྃ་པའི་ཆོས་སྤྱོད་དུམ་བུ་གསུམ་ཁ་སྐོང་དང་བཅས་པ་དང༌། རྗེ་དཀོན་མཆོག་ལྷུན་གྲུབ་པས་མཛད་པའི་ཀྱེ་རྡོ་རྗེའི་མངོན་རྟོགས།
ལུས་དཀྱིལ། དབང་ཆུ། གཏོར་ཆོག །ཞི་བའི་སྦྱིན་སྲེག །རྒྱས་པའི་སྦྱིན་སྲེག་གི་སྡོམ་རྣམས་དང༌། ཐར་པཎ་གྱིས་མཛད་པའི་རྒྱས་པའི་སྦྱིན་སྲེག་གི་ལྷན་ཐབས། དབང་དང་དྲག་པོའི་སྦྱིན་སྲེག་གི་སྡོམ་དང་ལྷན་ཐབས་རྣམས་དང༌།
པདྨ་བཛྲ་གྱིས་མཛད་པའི་བསྟོད་པ་ཉི་ཤུ་པ་དང༌། གྲགས་པས་མཛད་པའི་བསྟོད་པ་དཎྜ་ཀ །དེས་མཛད་པའི་དཀྱིལ་འཁོར་གྱི་བཀྲ་ཤིས་དང༌། རྒྱུད་ནས་ཕྱུང་བའི་མཛད་བཅུའི་བཀྲ་ཤིས་རྣམས་ཀྱི་ལུང༌།
བ་རི་ལུགས་ཀྱི་སྒྲུབ་ཐབས་བརྒྱ་རྩར་གྲགས་པའི་རྗེས་གནང་དོན་བརྒྱད་དང༌། མཆིམས་ནམ་མཁའ་གྲགས་ཀྱིས་བསྒྲིགས་པའི་མངོན་རྟོགས་བརྒྱ་རྩ་ལས་བྱུང་བའི་རྗེས་གནང་སུམ་ཅུ་སོ་བཞི་རྣམས་ལེགས་པར་གསན་པར་མཛད་དོ།
།འགའ་ཞིག་ཐོས་དང་བསམ་བོར་ནས། །རྨོངས་སྒོམ་བྱིས་པའི་གོམ་སྟབས་ཀྱིས། །ཀུན་མཁྱེན་རྒྱལ་སར་འཛེགས་འདོད་པ། སྨིག་རྒྱུའི་ཆུ་ལ་སྙེགས་པ་བཞིན།
།ལ་ལ་མང་དུ་ཐོས་གྱུར་ཀྱང༌། །སྒོམ་པའི་བདུད་རྩི་མི་བསྟེན་པ། །དེ་ཀུན་རྒྱ་མཚོའི་ཀློང་ཉིད་དུ། །སྐོམ་པས་གཟིར་ཏེ་འཆི་དང་མཚུངས། །མཐའ་དེ་གཉིས་ཀ་བསལ་བའི་སླད། །ཟབ་ཡངས་མཁྱེན་བརྩེ་ནུས་པའི་མཐའ།
།མཁའ་དང་ཡང་དག་མཚུངས་གྱུར་པའི། །རྣམ་པར་འདྲེན་པ་མང་བསྟེན་ཞིང༌། །ཁྱད་པར་བྱམས་བརྩེའི་འཇུག་པ་ཡིས། །ཆོས་དབྱིངས་ནམ་མཁའི་ཐིག་ལེ་ལས། །ལེགས་འོངས་

འཆི་མེད་རྡོ་རྗེའི་སྐུ། །གཙུག་གི་རྒྱན་དུ་གུས་བསྟེན་ནས། །ཟབ་རྒྱས་ཆོས་ཀྱི་བདུད་རྩིའི་ཟེར། །ཐུགས་ཀྱི་ ས་མོས་ལ་འཕོས་པས། །གཟོད་ནས་རྟོགས་པའི་ཤེས་རབ་ཀྱི། འདབ་སྟོང་སླར་ཡང་བཞད་པར་བྱས།
།དེ་ལྟའི་མང་ཐོས་དགའ་ཚལ་ལས། །བསམས་བྱུང་རིག་པའི་བུང་བ་ཡིས། །མ་ནོར་དོན་གྱི་བཅུད་མྱངས་པས། །ཤེས་རབ་ལང་ཚོ་ཅི་ཡང་རྒྱས། །རྣམ་རྟོག་རྡུལ་གྱིས་མ་གོས་པའི། །རིམ་གཉིས་སྒོམ་པའི་ཆུ་ཀླུང་གིས།
།སྤང་བྱའི་དྲི་མ་ཀུན་བཀྲུས་པས། །མྱ་ངན་འདས་པའི་རི་མོ་གསལ།། །།གཉིས་པ་མདོ་ཁམས་སུ་བྱོན་ནས་བསྟན་འགྲོའི་དོན་དང་ཐོས་བསམ་ཇི་ལྟར་མཛད་པའི་ཚུལ་ནི། དེའང་ཀྱེ་རྡོ་རྗེའི་གཞི་བསྙེན་བཞུགས་པའི་སྐབས་སོགས་མནལ་ལམ་ཕལ་ཆེར་ཞིག་ཏུ།
སྤང་གཤོང་ཤིན་ཏུ་རྒྱ་ཆེ་བ་སྐབས་སྐབས་སུ་འབྲོག་པའི་སྦྲ་ཡང་ཡོད་པ་ཞིག་ནས་ཞལ་ཤར་དུ་གཟིགས་ཏེ་ཕེབས་པའི་སྣང་བ་ཁོ་ན་བྱུང་བ་དང༌། ཡང་སྐབས་འགར་རྗེ་རང་གིས་དབུ་ཞྭ་ས་ཞུ་ཞིག་མནབས་ཏེ་ཕེབས་པའི་མནལ་ལམ་བྱུང་བ་དང༌།
ཡང་སྐབས་འགར་སྡེ་དགེའི་མགོན་ཁང་ཤར་དུ་བཞུགས་པའི་ཆོས་སྐྱོང་གི་ཞལ་འབགས་རྣམས་མནལ་ལམ་དུ་བྱུང་ཞིང༌། གནས་ཚུལ་དེ་བཞིན་ཕྱིས་སུ་ཁུ་བོ་མཁན་ཆེན་རྡོ་རྗེ་འཆང་ཆེན་པོར་སྙན་སྦྲོན་ཕུལ་བ་ན།
ངེད་ཀྱང་ཐོག་མར་མདོ་ཁམས་སུ་འོང་ཁར་ཆོས་སྐྱོང་གི་ཞལ་འབགས་ལྟ་བུའི་སྣང་བ་ཡང་ཡང་འཆར་བ་ཞིག་ཡོད་ཅེས་གསུངས་ཤིང༌།
དེ་ནི་ཆོས་སྲུང་རྣམས་ཀྱིས་བསྟན་འགྲོའི་དོན་ལ་འབྱོན་པར་བསྐུལ་བ་དང༌། ཕེབས་བསུའི་རྣམ་པ་ལྟ་བུ་ཡིན་པར་སེམས་ལ། གང་ལྟར་ཡང་ཀྱེ་རྡོ་རྗེའི་གཞི་བསྙེན་གྲོལ་མཚམས་སུ་སྡེ་དགེའི་གཉེར་ཆེན་ཀུན་དགའ་དབང་རྒྱལ་དཔོན་མཁོར་རྣམས་ཨེ་ཝྃ་དུ་འབྱོར།
དེ་གདོང་དུ་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དང༌། སྡེ་དགེ་ཆོས་རྒྱལ་

མཆོག་ནས་ཕྱག་བྲིས་རེ་སྩལ་འདུག་པར། ཁུ་བོ་མཁན་ཆེན་སྐུ་ན་མཐོ་བར་བརྟེན་དབང་ལུང་གི་འཕྲོ་རྣམས་གསན་པའི་ཕྱིར་མདོ་ཁམས་སུ་ཕེབས་རྒྱུ་མཛད་ཚེ། ཤིང་ཁྱི་ལོར་བྱོན་ན་མར་ལམ་གྱི་ཞབས་འབྲིང་སོགས་ཅི་དགོས་ཀུན་དགའ་དབང་རྒྱལ་ནས་ཞུས་ཆོག་ཚུལ་ཕེབས་རུང༌།
འཕྲལ་དུ་ཕེབས་ཆས་སོགས་གང་ཅི་ནས་འགྲིག་དཀའ་བར་བརྟེན་ལོ་ཕྱི་མ་ཤིང་ཕག་ལོར་ཕེབས་རྒྱུ་མཛད། དེ་ལོ་དོན་གཉེར་རྣམས་ཀྱི་ངོར་ཆོས་ཀྱི་བདུད་རྩིའང་ཅི་རིགས་པ་སྩལ།
ཁྱད་པར་ཧོར་ཟླ་བཅུ་གཅིག་པའི་མཇུག་ཏུ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ལྡན་ས་སྐྱའི་ཆོས་གྲྭ་ཆེན་པོར་ཕེབས། དེར་བཞུགས་པའི་བདག་ཆེན་འཇམ་པའི་དབྱངས་སྐུ་ངོ་ཁག་རྣམས་སུ་སྐྱབས་འཇུག་ཞུ་མཚོན་གྱི་འབུལ་བ་དང༌།
ལྷ་ཁང་ཁག་རྣམས་སུ་མཆོད་འབུལ་དང་ཐུགས་སྨོན་སོགས་ཞིབ་པར་མཛད། ཁྲི་ཆེན་གྲུབ་པའི་དབང་ཕྱུག་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོའི་དྲུང་ནས་གུ་རུ་དྲག་དམར་ཉང་ལུགས་ཀྱི་དབང་དང༌།
སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་རིན་ཆེན་གྱི་དྲུང་ནས་རྟ་མགྲིན་གསང་སྒྲུབ་ཀྱི་རྗེས་སུ་གནང་བ་དང༌། རྗེ་བཙུན་མ་འཆི་མེད་བསྟན་པའི་ཉི་མའི་དྲུང་ནས་ཐང་སྟོང་པ་ནས་བརྒྱུད་པའི་ཚེ་རྟ་ཟུང་འབྲེལ་གྱི་དབང་བཅས་གསན་ནས་ཨེ་ཝྃ་དུ་ཕེབས།
མདོ་ཁམས་སུ་ཕེབས་རྒྱུའི་ཉེར་བསྡོགས་རྣམས་ཀྱང་ཇི་ལྟར་འོས་པ་བརྩམས་ཏེ།
དགུང་གྲངས་ཉེར་བདུན་པ་ཤིང་ཕག་ལོར་ཨེ་ཝྃ་ནས་ཆིབས་ཀྱི་གདོང་བསྒྱུར་ཉེ་བ་ན་ཁུ་བོ་མཁན་ཆེན་རྡོ་རྗེ་འཆང་ཆེན་པོའི་ཕྱག་བྲིས་ཞིག་འབྱོར་ཏེ། དེ་སྔ་ཨེ་ཝྃ་ནས་ཐོན་ཚར་མེད་ཚེ། འདི་ལོ་གྲྭ་པ་གཉིས་འབུལ་སྐྱེལ་དུ་གཏོང་རྒྱུ་ཡིན་པས་དེ་དང་ལྷན་ཅིག་གིས་ལོ་ཕྱི་མ་མེ་བྱི་ལོར་འབྱོན་རྒྱུ་བྱས་ན་ལེགས་ཚུལ་ཕེབས་པར་བརྟེན་དེ་ལོ་ཨེ་ཝྃ་རང་དུ་བཞུགས།
ལོ་དེའི་

མཇུག་ཏུ་མདོ་ཁམས་ནས་ཁུ་བོ་མཁན་ཆེན་རྡོ་རྗེ་འཆང་ཆེན་པོའི་གྲྭ་ཚང་གྲས་ཀུན་དགའ་རྒྱལ་མཚན་པ་དང༌། ཀུན་དགའ་ཡེ་ཤེས་འཁོར་བཅས་ཀྱང་ཨེ་ཝྃ་དུ་འབྱོར། བླ་མ་སོ་སོར་འབུལ་བ་དང་དགོན་པར་མང་འགྱེད་སོགས་གཏོས་ཆེ་བར་བསྒྲུབས།
རྗེ་འདིས་ཀྱང་ལྷ་ཁང་ཁག་རྣམས་སུ་མཆོད་འབུལ་དང༌། ཆོས་སྲུང་ལ་སྐོང་ཕྲིན་དང༌། ཡུལ་ལྷར་བསང་མཆོད་ལ་སོགས་པ་སྐབས་སུ་བབ་པའི་རིམ་གྲོའི་རིགས་རྣམས་ཀྱང་བསྒྲུབས་ཏེ།
དགུང་གྲངས་ཉེར་བརྒྱད་དུ་སོན་པ་འཛིན་བྱེད་ཀྱི་ལོའི་ས་ག་ཟླ་བའི་དཀར་ཕྱོགས་ཀྱི་རྒྱལ་བ་དང་པོའི་ཉིན་རྗེ་བཙུན་དམ་པ་སྐུ་འཁོར་ཆིབས་སྐྱེལ་གྱི་ཚོགས་དང་བཅས་ཏེ་ཨེ་ཝྃ་ནས་ཆིབས་ཀྱི་གདོང་བསྒྱུར།
རིམ་བཞིན་བྱང་བརྒྱུད་དེ་ཤིན་ཏུ་མཐོ་ཞིང་བརྗིད་པའི་སྙེམས་པས་འཆི་བ་མེད་པའི་གྲོང་ཁྱེར་དུ་སྙོམས་པ་ལྟ་བུའི་ལ་ལུང་དུ་མ་དང༌། ཉི་འོད་ཀྱིས་བཞུས་པའི་གནམ་སྔོན་གྱི་ཞུན་མ་ས་ལ་འཁྱིལ་པ་ལ།
རྒྱུ་སྐར་གྱི་ཕྲེང་བ་འཐོར་བ་དང་འདྲ་བའི་ཆུ་བོ་དང་ཆུ་ཕྲན་དུ་མ་དང༌། ཀུན་གསལ་བུ་མོའི་བཞིན་རས་ཀྱི་མཐའང་མཚོན་པར་ནུས་པའི་མི་ཟད་པའི་ཐང་ཆེན་པོ་རྣམས་རིམ་གྱིས་བརྒལ་ཏེ། གྲོ་ཞུན་ཟླ་བའི་དཀར་ཕྱོགས་ཀྱི་གྲལ་ཚེས་བཞིའི་ཉིན་ཕེབས་བསུ་རིང་ཐུང་གི་ཚོགས་ས་ཆེན་པོའི་རྡུལ་ལ་འགྲན་པ་དང་བཅས་ཏེ་དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ཆེན་པོར་ཉེ་ཞོའི་དྲི་མས་མ་གོས་པར་བདེ་བར་ཕེབས།
ཟླ་བ་དེའི་ཚེས་བཅུ་གསུམ་ཉིན་ཁུ་བོ་མཁན་ཆེན་རྡོ་རྗེ་འཆང་ཆེན་པོ་ཡང་བཀྲ་ཤིས་ཆོས་རྫོང་ནས་ལྷུན་གྲུབ་སྟེང་གི་རྒྱལ་ཁབ་ཏུ་ཕེབས་ཏེ་ཁུ་དབོན་གསེར་ཞལ་ལྷན་རྒྱས་པར་ཞག་བདུན་ཙམ་བཞུགས།
དེའི་བར་ལ་གཏང་རག་གི་སྐོང་གསོ་ལ་སོགས་པ་མཛད། སླར་ཁུ་བོ་མཁན་ཆེན་མཆོག་བཀྲ་ཤིས་ཆོས་རྫོང་དུ་ལྷ་སྲས་རིན་པོ་ཆེ་རྣམས་ཀྱི་སྐུའི་རྐྱེན་སེལ་སྒྲུབ་པར་ཕེབས། རྗེ་འདིས་སྟོབས་ཀྱི་འཁོར་ལོས་སྒྱུར་བ་

སྡེ་དགེ་ཆོས་རྒྱལ་ཆེན་པོ་འཁོར་དང་བཅས་པར་ལ་རོང་འབུལ་བ་སོགས་ཟབ་པར་འབུལ་བར་མཛད་པ་དང༌། ཚུར་ཡང་དེ་དག་སོ་སོ་ནས་དབུ་ཐོན་ལེགས་འབུལ་གྱི་རིགས་ཤིན་ཏུ་རྒྱ་ཆེ་བར་ཕུལ། དེ་ལོ་ལྷུན་གྲུབ་སྟེང་རང་དུ་བཞུགས་ཤིང་ཆོས་རྒྱལ་ཆེན་པོས་ཇི་ལྟར་བཞེད་པའི་རྐྱེན་སེལ་རྣམས་བསྒྲུབ་པ་དང༌།
ཁྱད་པར་རྒྱུ་སྐར་རྒྱལ་གྱིས་ཉ་བའི་དམར་ཕྱོགས་ཀྱི་རྫོགས་པ་གཉིས་པ་ནས་བཟུང་སྟེ། ཆོ་འཕྲུལ་ཟླ་བའི་ཚེས་བཅུ་དྲུག་གི་བར་དུ་འདུ་བ་ཆེན་མོ་ཞེས་པ་ཆོས་གྲྭ་ཆེན་པོ་དེ་ཉིད་ན་གཉུག་མར་གནས་པའི་དགེ་སློང་གི་དགེ་འདུན་ཇི་སྙེད་བཞུགས་པ་རྣམས་དང༌།
གཞན་ཡང་ལྕགས་ར། སྒ་ལེན་སྟེང༌། འཁོར་ལོ་མདོ།
རྫོང་ཆེན་མགོ །ཡེ་ན། རབ་བརྟན་བཅས་ཀྱི་དགོན་པ་སོ་སོའི་དགེ་འདུན་ཐམས་ཅད་སྟབས་གཅིག་ཏུ་ཚོགས་ཏེ་འཇིགས་བྱེད་དྲུག་ཅུ་དང༌། ངོར་ལུགས་དཀྱིལ་འཁོར་བདུན་གྱི་སྒྲུབ་མཆོད་རྣམས་གསུངས་པའི་ཚོགས་དབུར་ཕེབས་པ་དང༌།
དེ་རྗེས་ཧོར་ཟླ་གསུམ་པའི་ནང་ཆུ་ནག་མར་ཆར་འབེབས་སུ་ཕེབས་ཏེ་ཆོ་ག་གསུངས་མ་ཐག་པ་ནས་ཆར་ཆེན་པོ་བབས། ཐམས་ཅད་ཀྱིས་ཕྱིས་སུ་ཆུ་ནག་མར་བླ་མ་སུ་ཕེབས་ཀྱང་ཆར་ཆེ་རིགས་མི་འབབས་པ་ལ་ད་ལན་བབས་པ་ངོ་མཚར་ཆེ་ཟེར་བ་བྱུང༌།
གང་ལྟར་ཡང༌། དེ་ཕྱིན་ཆད་ལོ་རེ་བཞིན་ཆར་འབེབས་སུ་རྟག་པར་ཕེབས་ཤིང་ཆར་མི་འབབས་པ་མི་སྲིད། ཁྱད་པར་དེ་སྔོན་བཀྲ་ཤིས་ཆོས་རྫོང་དུ་ལྷ་སྲས་རིན་པོ་ཆེ་རྣམས་ཀྱི་སྐུའི་རྐྱེན་སེལ་སྒྲུབ་པར་དབྱར་གྱི་རིང་ཁུ་བོ་མཁན་ཆེན་དང༌།
དགུན་གྱི་རིང་རོང་པ་ཆོས་རྗེ་བཞུགས་པ་ཡིན་ཀྱང༌། འདི་ལོ་ཆོས་རྒྱལ་མཆོག་ནས་རྗེ་འདི་ཕེབས་དགོས་ཚུལ་གྱི་བཀའ་ནན་སྩལ་པ་ལྟར།
མེ་གླང་ས་ག་ཟླ་བའི་ནང་བཀྲ་ཤིས་ཆོས་རྫོང་དུ་ཕེབས། ལྷ་སྲས་རིན་པོ་ཆེ་སྐུ་མཆེད་རྣམས་སུ་ཉིན་རེ་བཞིན་ཚེ་དཔག་མེད་ལྷ་དགུའི་

དབང་དང༌། རྟ་མགྲིན་དང༌། ཕྱག་རྡོར་དང༌། སོ་འབྲང་བཅས་ཀྱི་རྗེས་གནང་དང༌། རྣམ་དམེ་གང་རུང་གི་ཁྲུས་རེ་བཅས་ཆག་མེད་དུ་འབུལ་དགོས་པ་དང༌། དེའི་སྟེང་དུའང་སྐུ་རིམ་གསར་འཕར་གྱི་དབང་རྗེས་གནང་ཁྲུས་ལ་སོགས་པ་དང༌།
ཆོས་སྲུང་རྣམས་ལ་སྐོང་བ་ཕྲིན་བཅོལ་ལ་སོགས་པ་ཇི་དགོས་བསྒྲུབ་པར་མཛད། འདི་ལོ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པའང་དབུས་གཙང་ལྗོངས་ཀྱི་རྟེན་གསུམ་རྣམས་མཇལ་བ་དང༌།
མཆོད་པ་དང་བསྙེན་བཀུར་སྟོབ་པའི་ཕྱིར་དུ་ཆིབས་བཏེག །ཁུ་བོ་མཁན་ཆེན་རྡོ་རྗེ་འཆང་ཆེན་པོའང་སྒ་སྟོད་ཕྱོགས་སུ་ཆིབས་ཀྱི་ཁ་ལོ་བསྒྱུར། རྗེ་འདི་ཧོར་ཟླ་བཅུ་གཅིག་པའི་ནང་བཀྲ་ཤིས་ཆོས་རྫོང་ནས་ལྷུན་གྲུབ་སྟེང་དུ་ཕེབས།
ཧོར་ཟླ་བཅུ་གཉིས་པའི་ཚེས་ཉེར་ལྔ་ནས་བཟུང་དྲུག་འདུའི་དབུ་བཞུགས་སོགས་མཛད་པས་མཁན་ཆེན་རྡོ་རྗེ་འཆང་དབུ་བཞུགས་མཛད་དུས་དང་ཁྱད་མེད་པའི་དགེ་མཚན་ཆེ་བར་ཀུན་གྱིས་གླེང༌།
སླར་ཡང་དགུང་གྲངས་སུམ་ཅུ་པ་ས་ཕོ་སྟག་གི་ལོའི་ཧོར་ཟླ་གསུམ་པའི་མཇུག་ཏུ་བཀྲ་ཤིས་ཆོས་རྫོང་དུ་ཕེབས། ལྷ་སྲས་རིན་པོ་ཆེ་སྐུ་མཆེད་རྣམས་སུ་ཆག་མེད་ཀྱི་དབང་རྗེས་གནང་ཁྲུས་རྣམས་འབུལ་བ་དང༌།
གསར་འཕར་གྱི་སྐུ་རིམ་རྣམས་ཀྱང་བསྒྲུབ་པར་མཛད། དེ་ལོ་སྡེ་དགེ་ཆོས་རྒྱལ་ཆེན་པོ་དཔོན་འཁོར་རྣམས་ཀྱང་དབུ་ཐོན་གང་ལེགས་ཀྱིས་བོད་ནས་མར་ཕེབས། དེ་དག་ལའང་དབུ་ཐོན་ལེགས་འབུལ་སོགས་སྐབས་སུ་བབ་པ་རྣམས་ཟབ་པར་མཛད།
དེ་ལོ་ཧོར་ཟླ་བཅུ་གཅིག་པའི་ནང་རྗེ་འདིའི་མནལ་ལམ་དུ་སྡེ་དགེ་ཆོས་རྒྱལ་ཉིད་ཡིན་སྙམ་པའི་བྱིས་པ་ཞིག་ཆུ་ནང་དུ་མཆོངས་པ་སོགས་མི་དགེ་བའི་ལྟས་འགའ་ཞིག་བྱུང་བ་ལྟར།
རྗེ་འདི་བཀྲ་ཤིས་ཆོས་རྫོང་ནས་ལྷུན་གྲུབ་སྟེང་དུ་ཕེབས་ཁར་སྲས་སྐུ་མཆེད་ཀྱི་ཞབས་འབྲིང་བ་སྐུ་ཚབ་ཚེ་རིང་ཕུན་ཚོགས་པར། དེང་སྐབས་སྲས་མོ་ཆུང་བ་ཚེ་དབང་དཔལ་

མོ་འདི་སྐུ་ཁམས་དྭངས་མིན་ཡོད་པར་མ་ཟད། རྨི་ལྟས་ཀྱང་འཁྲུགས་པ་ཞིག་འདུག་པས། བླ་མ་རྣམས་སུ་ཐུགས་བརྟག་དང་མོ་རྩིས་ཞིབ་པར་བྱས་ཏེ་རིམ་གྲོ་གང་ཟབ་བསྒྲུབས་ན་ལེགས་ཚུལ་གསུངས་པ་བཞིན་སྐུ་ཚབ་པས་དེ་བཞིན་བགྱིས་ཀྱང༌།
སེམས་ཅན་རང་རང་གི་ལས་ཀྱི་བསྒོ་སྐལ་ཆུ་བོའི་རྒྱུན་དང་འདྲ་བ་བཟློག་ཏུ་མེད་པས་ཐམས་ཅད་ཀྱིས་སྐུ་གེགས་ཅི་ཡང་མེད་ཚུལ་བཤད་རུང༌། ཟླ་བ་དེའི་ནང་དུ་སྲས་མོ་ཚེ་དབང་དཔལ་མོ་དུས་ཀྱི་ཆོས་ཉིད་དུ་གྱུར།
རྗེ་འདིས་ལྷུན་གྲུབ་སྟེང་དུ་ཕེབས་ནས་དྲུག་འདུའི་དབུ་བཞུགས་རྣམས་མཛད། དེ་རྗེས་ལྷ་སྲས་རིན་པོ་ཆེ་རྣམས་ཀྱི་སྐུའི་རྐྱེན་སེལ་སྒྲུབ་པར་ཕུར་པ་བླ་མ་ཆོས་ཀྱི་རྒྱལ་མཚན་པ་བསྐོ་བཞག་སྩལ།
རྗེ་འདི་དགུང་གྲངས་སོ་གཅིག་པ་ས་ཡོས་ཧོར་ཟླ་གཉིས་པའི་ཡར་ཚེས་ནས་བརྩམས་ཏེ། སྟོབས་ཀྱི་འཁོར་ལོས་སྒྱུར་བ་སྡེ་དགེ་ཆོས་རྒྱལ་ཆེན་པོས་གསོལ་བ་བཏབ་པའི་ངོར།
ཁུ་བོ་མཁན་ཆེན་རྡོ་རྗེ་འཆང་ཆེན་པོས་གསུང་ངག་རིན་པོ་ཆེ་ལམ་འབྲས་སློབ་བཤད་ཀྱི་ཆོས་འཁོར་བསྐོར་བ་རྣམས་རྗེ་འདིས་ཀྱང་གསན་པར་མཛད་དེ། དེའང་ལམ་གྱི་སྔོན་འགྲོ་སྣང་བ་གསུམ་གྱི་ཁྲིད་སྔོན་དུ་འགྲོ་བའི་བརྒྱུད་པའི་ཁྱད་པར་གཉིས་ལྡན་གྱི་ཆོ་གའི་སྒོ་ནས་བྱང་ཆུབ་མཆོག་ཏུ་སེམས་བསྐྱེད་པ་དང༌།
དེ་ནས་སློབ་མ་རྗེས་སུ་འཛིན་པ་སོགས་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་ཨཥྟའི་བཟླས་ལུང་དང་བཅས་པ་དང༌།
ལམ་གྱི་དངོས་གཞི་རྒྱུད་གསུམ་ཡོངས་སུ་རྫོགས་པའི་ཉམས་ཁྲིད་ཤིན་ཏུ་ཞིབ་པ། དེ་དག་གི་ནང་གསེས་ཕྱི་བསྐྱེད་རིམ་གྱི་མགོར་བདག་མེད་ལྷ་མོ་བཅོ་ལྔའི་དབང་དང༌།
ནང་བསྐྱེད་རིམ་གྱི་མགོར་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་ཡིག་བརྒྱའི་བཟླས་ལུང་དང་བཅས་པ། རྫོགས་རིམ་གྱི་མགོར་

བདག་མེད་ལྷ་མོ་བཅོ་ལྔའི་བྱིན་གྱིས་བརླབས་པ་དང༌། གཞན་ཡང་དེ་དག་གི་བར་སྐབས་རྣམས་སུ་སྦྱོར་བ་དོན་ཡོད་པ་བཞིས་བླ་མ་མཉེས་པར་བྱེད་པའི་ཁྲིད་སྔོན་དུ་འགྲོ་བའི་ལམ་ཟབ་ཕྱི་མའི་བྱིན་རླབས་དང༌།
དེ་ལས་འཕྲོས་པ་བླ་མ་རིན་འབྱུང་གི་བྱིན་རླབས། ལམ་ཟབ་ནང་མའི་བྱིན་གྱིས་བརླབས་པ་དང༌། བིར་སྲུང་ཕྱི་མའི་བྱིན་རླབས་སྒོམ་ལུང་དང་བཅས་པ། བིར་སྲུང་ནང་མའི་བྱིན་རླབས་སྒོམ་ལུང་དང་བཅས་པ།
ལམ་སྦས་བཤད་ཀྱི་བྱིན་རླབས། རྣམ་འཇོམས་བིར་ལུགས་ཀྱི་བྱིན་རླབས། ཚར་གསུམ་ཁུག་པའི་བྱིན་རླབས། རྟེན་འབྲེལ་སྙིང་པོས་བསྲུང་བའི་བྱིན་རླབས། བརྡ་དོན་གསལ་བའི་བྱིན་རླབས། ཨ་མེས་ཞབས་ཀྱི་ཡིག་སྟེང་ནས་བརྡ་ཆིག་བརྒྱུད་ཐུན་མོང་མ་ཡིན་པའི་བྱིན་རླབས་དང༌།
སྒྲུབ་པ་ལུང་སྦྱིན་པ་དང༌། གསང་བ་བཅུའི་རྒྱས་གདབ་པའི་བྱིན་རླབས། མཐར་མགོན་རྐྱང་གི་རྗེས་སུ་གནང་བ་རྣམས་དང༌། ལུང་གི་སྐོར་ལ།
རྗེ་བཙུན་རིན་པོ་ཆེས་མཛད་པའི་སྡོམ་པ་ཉི་ཤུ་པའི་འགྲེལ་པ་དང༌། ངོར་ཆེན་རྡོ་རྗེ་འཆང་ཆེན་པོས་མཛད་པའི་བིར་སྲུང་ཕྱི་ནང་གི་བྱིན་རླབས་དང༌། ཚོགས་འཁོར་གསང་བ་ཀུན་རྒྱན། བདག་ཆེན་རྡོ་རྗེ་འཆང་ཆེན་པོས་མཛད་པའི་ལྟ་བ་འཁོར་འདས་དབྱེར་མེད་དང༌།
བརྡའ་དོན་གསལ་བའི་ཁྲིད་ཡིག །ལུས་དཀྱིལ་དབང་ཆོག །ལམ་ཟབ་ཕྱི་མའི་ཉམས་ལེན། ལམ་སྦས་བཤད་ཀྱི་ཟིན་བྲིས། བདུད་རྩི་རིལ་བུ་སྒྲུབ་ཐབས་རྣམས་དང༌།
རྣམ་འཇོམས་བིར་ལུགས་ཀྱི་མངོན་རྟོགས་དང་བྱིན་རླབས་བྱ་ཚུལ་ནུབ་པ་རིག་འཛིན་གྲགས་དང༌། ཀུན་མཁྱེན་བསོད་ནམས་སེང་གེས་མཛད་པ། དཀོན་མཆོག་ལྷུན་གྲུབ་ཀྱིས་མཛད་པའི་ཀྱེ་རྡོ་རྗེའི་མངོན་རྟོགས།
ལུས་དཀྱིལ། དབང་ཆུ། གཏོར་ཆོག །རྡུལ་མཚོན་ཆུ་བོར་སྤྱན་དྲང་ཚུལ། ཞི་བའི་སྦྱིན་སྲེག །རྒྱས་པའི་སྦྱིན་སྲེག་གི་སྡོམ་རྣམས་

དང༌། ཐར་པཎ་གྱིས་མཛད་པའི་རྒྱས་པའི་སྦྱིན་སྲེག་གི་ལྷན་ཐབས་དང༌། དྲག་པོའི་སྦྱིན་སྲེག་དང་དབང་གི་སྦྱིན་སྲེག་གི་སྡོམ་དང་ལྷན་ཐབས། དུས་ཐ་མའི་ཆོ་ག །འཐོར་ནས་བསྒྲུབ་ཚུལ་རྣམས་དང༌། དཀོན་མཆོག་དཔལ་ལྡན་གྱིས་མཛད་པའི་རབ་གནས་དཔལ་འབྱོར་རྒྱ་མཚོ།
ཚར་ཆེན་གྱིས་མཛད་པའི་ཕྱི་ནང་གི་བསྐྱེད་རིམ་རྣམ་བཤད་ཉི་མའི་འོད་ཟེར་དང༌། བླ་མ་རིན་འབྱུང་གི་ཉམས་ལེན། འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཀྱེ་རྡོར་བསྙེན་ཐབས།
མཁན་ཆེན་ངག་དབང་ཆོས་གྲགས་ཀྱིས་མཛད་པའི་སེམས་བསྐྱེད་ཆོ་ག །སློབ་མ་རྗེས་འཛིན། བདག་མེད་མ། ལམ་ཟབ་ཕྱི་ནང༌། བླ་མ་རིན་འབྱུང་རྣམས་ཀྱི་བྱིན་རླབས།
བིར་སྲུང་ཕྱི་མའི་བྱིན་རླབས་ངོར་ཆེན་གྱིས་མཛད་པའི་ཟུར་འདེབས་དང༌། བིར་སྲུང་ནང་མའི་བྱིན་རླབས། བརྡ་དོན་གསལ་བའི་བྱིན་རླབས་གཉིས་ལས་གསུམ་བྱུང་གི་གོ་དོན་དང་བཅས་པ། ལམ་སྦས་བཤད་དང༌།
བརྡ་ཆིག་བརྒྱུད་ཀྱི་བྱིན་རླབས། རྣམ་འཇོམས་བིར་ལུགས་ཀྱི་ཟུར་འདེབས། སྒྲུབ་པ་ལུང་སྦྱིན་དང་གསང་བཅུའི་རྒྱས་གདབ་ཀྱི་ཕྱག་ལེན། སློབ་བཤད་གནད་ཀྱི་གསལ་བྱེད་རྣམས་དང༌། འཇམ་མགོན་ཨ་མེས་ཞབས་ཀྱིས་མཛད་པའི་ལམ་ཟབ་ནང་མའི་ཉམས་ལེན་དང༌།
བརྡ་ཆིག་བརྒྱུད་ཀྱི་བྱིན་རླབས། རྡོར་དྲིལ་དགང་གཟར་བུམ་པ་རྣམས་ཀྱི་རྣམ་བཤད་བཅས་དང༌། སངས་ཕུན་གྱིས་མཛད་པའི་ཀྱེ་རྡོ་རྗེའི་དུས་ཐ་མའི་ཆོ་ག
།སློབ་དཔོན་པདྨ་བཛྲ་གྱིས་མཛད་པའི་ཀྱེ་རྡོ་རྗེའི་བསྟོད་པ་ཉི་ཤུ་པ། གྲགས་པས་མཛད་པའི་བསྟོད་པ་དཎྜ་ཀ་དང༌། དཀྱིལ་འཁོར་གྱི་བཀྲ་ཤིས། རྒྱུད་ནས་ཕྱུང་བའི་མཛད་བཅུའི་བཀྲ་ཤིས་རྣམས་ཀྱི་ལུང་བཅས་ལེགས་པར་གསན་པ་ཡིན་ནོ།
།མདོར་ན་བདག་ཅག་གི་དཔལ་ལྡན་བླ་མ་དམ་པ་འདི་དང༌། ཁུ་བོ་མཁན་ཆེན་རྡོ་རྗེ་འཆང་ཆེན་པོ་གཉིས་ནི། སྔོན་

གྱི་དུས་སུ་ཇོ་བོ་རྗེ་དང༌། འབྲོམ་སྟོན་རྒྱལ་བའི་འབྱུང་གནས་ཀྱི་རྣམ་ཐར་དང་ཚུལ་མཚུངས་པར་ཡང་སྲིད་སྔ་མ་རྣམས་སུའང་བླ་སློབ་ཀྱི་འབྲེལ་བ་ཟམ་མ་ཆད་པ་ཞིག་ཡིན་པར་གོར་མ་ཆག་སྟེ། དེའང་སྐུ་ཚེ་འདིར་ཐོག་མར་ཞལ་མཇལ་བ་ཙམ་གྱིས་བཅོས་མ་མ་ཡིན་པའི་མོས་གུས་ཆེན་པོ་འཁྲུངས་ཤིང༌།
ངེས་པར་རྡོ་རྗེ་འཆང་དངོས་ཡིན་པ་ལ་ཐེ་ཚོམ་ཅུང་ཟད་ཀྱང་མི་མངའ། དུས་རྟག་ཏུ་ཐུགས་མཉེས་པ་ཁོ་ན་ལས་མི་མཉེས་པ་སྐད་ཅིག་ཀྱང་མི་མཛད།
ཁྱད་པར་མདོ་ཁམས་སུ་དམིགས་བསལ་དབང་ལུང་གསན་པ་དང༌། སྐུ་ཡོན་གཟིགས་པར་ཕེབས་པ་ཡིན་རུང༌། ཆོས་རྒྱལ་མཆོག་གིས་ལྷ་སྲས་རིན་པོ་ཆེ་རྣམས་ཀྱི་སྐུའི་རྐྱེན་སེལ་སྒྲུབ་པར་ཕེབས་དགོས་ཚུལ་བཀའ་སྩལ་བ་སོགས་ཀྱིས་བཤད་མ་ཐག་པའི་གསུང་ངག་སློབ་བཤད་ཙམ་ལས།
བཀའ་ཆོས་གསན་པ་དང་སྐུ་ཡོན་གཟིགས་ལོང་མ་བྱུང་རུང༌། བླ་མའི་བྱིན་རླབས་ཐུགས་རྒྱུད་ལ་ཞུགས་པ་ལྟ་བུས་ཁམས་སུ་ཕེབས་མ་ཐག་པ་ནས་མནལ་ལམ་དུའང༌།
མེ་ཏོག་མང་པོ་ཐག་སྒྲ་དང་བཅས་ཏེ་ཤར་བའི་སྣང་བ་བྱུང་ཞིང༌། གནས་ཚུལ་དེ་བཞིན་ཁུ་བོ་མཁན་ཆེན་རྡོ་རྗེ་འཆང་ཆེན་པོར་སྙན་སྒྲོན་ཕུལ་བ་ན་ཤེས་རབ་རྒྱས་པའི་ལྟས་ཡིན་ནམ་གསུངས་ཤིང༌།
དོན་ལའང་སྔ་ན་མེད་པའི་ཐུགས་རབ་ཀྱི་ཀློང་ཆེན་པོ་རྡོལ་བ་དང༌། ཁུ་བོ་མཁན་ཆེན་མཆོག་གིས་ཀྱང༌། ཁྱེད་དེ་སྔ་བོད་དུ་ཆོས་སྐད་ཆགས་པ་ཅིའང་བྱུང་མི་འདུག་པས་ད་ལན་འདིར་སླེབས་པ་ལེགས་གསུངས་ཤིང་ཐུགས་དགྱེས་ཚོར་མཛད་པ་དང༌།
ངེད་ཆུང་ངུའི་དུས་ཇི་ལྟར་བྱེད་པ་བཞིན། ཁྱེད་ཀྱིས་ཀྱང་དེ་ལྟར་བྱེད་འདུག་གསུངས་ཤིང་སྐུའི་མཛད་སྤྱོད་མཐུན་པ་དང༌། སྐུ་ཤིན་ཏུ་བཙུན་པ་སོགས་ཀྱིས་ཐུགས་ཀྱི་སྲས་དམ་པར་གྱུར་ཅིང་ཤིན་ཏུ་ཐུགས་རྩིས་སུ་མཛད་པ་ཡིན་ནོ།
།ཧོར་ཟླ་བཞི་པའི་ནང་ཁུ་དབོན་གཉིས་ཆར་གྱིས་ཀྱེ་རྡོ་རྗེའི་སྒྲུབ་མཆོད་ཞག་བདུན་ཙམ་གསུངས་ཤིང༌། དེ་

རྗེས་ཧོར་ཟླ་དྲུག་པའི་ནང་རྨ་རོང་ཆུ་ཚན་དུ་ཁུ་དབོན་གཉིས་ཀ་ཕེབས་ཏེ་ཞག་བདུན་ཙམ་བཞུགས་པ་དང༌། དེ་ནས་ཁུ་བོ་མཁན་ཆེན་སྡེ་དགེ་དབྱར་གཟིགས་སུ་ཕེབས་པའི་སྐུའི་རྐྱེན་སེལ་སྒྲུབ་པར་ཕེབས་ཤིང༌།
རྗེ་འདི་ལ་ཁྱོད་ཀྱིས་སྒྲ་རིག་པ་འདི་རབ་མཐར་ཕྱིན་པ་ཞིག་དང༌། དེ་ལྟར་མ་བྱུང་ནའང་བག་ཆགས་ཞིག་ངེས་པར་ཞོག་ཅིག་ཅེས་བཀའ་སྩལ་བ་ལྟར་ལྷུན་གྲུབ་སྟེང་དུ་ཕེབས་ཏེ། ལྔ་རིག་སྨྲ་བ་ཞུ་སློབ་ཀུན་དགའ་དོན་གྲུབ་པའི་དྲུང་ནས་གཞོན་ནུ་ཀཱརྟི་ཀས་དབང་ཕྱུག་གོ་ཆ་ལ་སྩལ་བའི་སྒྲའི་བསྟན་བཅོས་ཀ་ལཱ་པ་དང༌།
དེའི་འགྲེལ་པ་ས་བཟང་པཎྜི་ཏ་བློ་གྲོས་རྒྱལ་མཚན་གྱིས་མཛད་པ་དང༌། མཚམས་སྦྱོར་དང་མིང་ལེའི་ལག་ལེན་ཞེ་དྲུང་པདྨ་རྣམ་དག་གིས་མཛད་པ་སོགས་ཀྱི་སྟེང་ནས་མཚམས་སྦྱོར་ལྔ་དང༌།
མིང་ལེ་དྲུག་དང༌། ཀུན་བཤད་བརྒྱད་དང༌། ཀྲྀཏ་རྐང་དྲུག་སྟེ་ལེའུ་ཉེར་ལྔའི་རི་མོ་ཡོངས་སུ་རྫོགས་པ་བསླབ་སྦྱངས་མཐར་ཕྱིན་པར་མཛད་པ་དང༌།
གཞན་ཡང་མཁས་པའི་དབང་པོ་དེ་ཉིད་ཀྱི་དྲུང་ནས་རྗེ་བཙུན་ས་སྐྱ་པ་དང་དགེ་བའི་བཤེས་གཉེན་བཀའ་གདམས་པ་རྣམས་ལས་བརྒྱུད་པ་གཙོ་བོར་གྱུར་པའི་ཟབ་ཆོས་འགའ་ཞིག་ཕྱོགས་གཅིག་ཏུ་བསྒྲིགས་པ་མན་ངག་བེ་བུམ་མམ་གསེར་པོད་དུ་གྲགས་པའི་ལུང་གསན་པའི་སྐོར་ལ།
ཐོག་མར་བྱ་རྒྱུད་དེ་བཞིན་གཤེགས་པའི་རིགས་ཀྱི་གཙོ་བོ་ཀླུ་དབང་རྒྱལ་པོའི་སྒྲུབ་ཐབས་ཀླུ་སྒྲུབ་ཀྱིས་མཛད་པ་ལོ་ཆེན་རིན་བཟང་གི་འགྱུར།
དེའི་སྒྲུབ་ཐབས་བཅོམ་ལྡན་རལ་གྲིས་མཛད་པ། བསྟོད་པ་རོང་སྟོན་གྱིས་མཛད་པ། རྗེས་གནང་གི་ཐོ་ཡིག་མཛད་བྱང་མི་གསལ་བ་རྣམས་དང༌། དེ་བཞིན་གཤེགས་པའིརིགས་ཀྱི་བདག་པོ་མ་ཏིའི་ལུགས་ཀྱི་འཇམ་དཔལ་དཀར་པོ་དཔའ་བོ་གཅིག་གྲུབ་ཀྱི་སྐོར་ལ་སྒྲུབ་ཐབས་པཎྜི་ཏ་མ་ཏིའམ་གསང་མཚན་སྒེག་པའི་རྡོ་རྗེར་གྲགས་པས་

མཛད་པ་ཁྲོ་ལོའི་འགྱུར། དེས་མཛད་པའི་འཇམ་དཔལ་གྱི་བསྟོད་པ། རྗེས་གནང་གི་ཕྱག་ལེན་ཁྲོ་ལོས་མཛད་པ། འཇམ་དཀར་གྱི་ལོ་རྒྱུས་དང༌། རྩ་བའི་སྒྲུབ་ཐབས་ལས་ཁ་ཚར་བཞི་དང་བཅས་པ་རྣམས་རྒྱ་སྟོན་ཀུན་དགའ་བརྩོན་འགྲུས་ཀྱིས་མཛད་པ་བཅས་དང༌།
དམ་པ་རྒྱ་གར་ནས་བརྒྱུད་པའི་འཇམ་དཔལ་སྨྲ་བའི་སེང་གེའི་སྐོར་ལ་སྒྲུབ་ཐབས་དམ་པ་སངས་རྒྱས་ཀྱིས་མཛད་པ། དེས་མཛད་པའི་འཇམ་དཔལ་གྱི་སྒྲུབ་པའི་རིམ་པ་ཚིག་ལྷུག་པ།
བསྟོད་པ་མཛད་བྱང་མེད་པ། ཤེས་རབ་འཕེལ་བའི་དམིགས་པ་འཇམ་དཔལ་དམར་པོའི་གསུང་གི་རྫོགས་རིམ། འཇམ་དཔལ་གྱི་ཞལ་བལྟ་བའི་ཐབས། ཤེས་རབ་འཕེལ་བ་དང་དབང་དུ་བྱ་བའི་ཐབས། མུ་དྲཱ་དབང་དུ་བྱ་བ་མཛེས་མ་རྒྱན་འཁོར།
གཞན་གྱི་ངག་རྐུ་བ། ཕ་རོལ་གྱི་ཤེས་རབ་འཕྲོག་པ། མངོན་ཤེས་སྒྲུབ་པ། རྐང་མགྱོགས་སྒྲུབ་པ། མིག་རྣོ་བ་སྨན་རྣམས་ཀྱི་ཐུན་ཚད། རལ་གྲིའི་རྒྱུ་དང་རིལ་བུའི་དབྱིབས་དང་ཁ་དོག་གཟའ་སྐར་དང་བཅས་པ་བསྟན་པ།
རིལ་བུའི་གདན་གྱི་འཁོར་ལོའི་རྣམ་གཞག །རྗེས་གནང་གི་ཆོ་ག །སྒྲུབ་ཐབས་དང་རྗེས་གནང་གི་མཎྜལ་གྱི་རྣམ་གཞག །སྒྲུབ་པའི་ཚད་དང་བླང་དོར་བསྟན་པ། སཱཙྪ་དཀར་ནག་གི་ལས་སྦྱོར།
དབང་སྡུད་འཁོར་ལོ་འབྲི་ཚུལ་གྱི་གསལ་བྱེད་མཛད་བྱང་མེད་པ་རྣམས་དང༌། གཤེགས་རིགས་ཀྱི་ཁྲོ་བོ་མི་གཡོ་བ་དཀར་པོའི་སྐོར་རྨོར་ཆེན་གྱིས་ཕྱོགས་གཅིག་ཏུ་བསྒྲིགས་པ་ལ། མི་གཡོ་བ་དཀར་པོའི་སྒྲུབ་ཐབས་དཱ་ན་ཤཱི་ལས་རང་འགྱུར་དུ་མཛད་པ།
མཁས་པ་ཡོན་ཏན་ཁྲིས་མཛད་པའི་མི་གཡོ་བ་དཀར་པོ་ཤེས་རབ་བློ་འཕེལ་གྱི་སྒྲུབ་ཐབས་བཅུད་ཀྱི་སྙིང་པོ། མི་གཡོ་བ་དཀར་པོའི་ཞལ་གདམས་གསུམ་གྱི་སྙན་བརྒྱུད་ཡི་གེར་བཀོད་པ།
ལྟ་བ་བཀའ་རྟགས་ཀྱི་ཕྱག་རྒྱའི་ཉམས་ལེན་གྱི་གནད་དང་བཅས་

པ། མི་གཡོ་བ་དཀར་པོའི་བསྟོད་པ་རྣམས་ཡོན་ཏན་ཁྲིས་མཛད་པ་བཅས་དང༌། པདྨའི་རིགས་ཀྱི་ཡུམ་དུ་གཏོགས་པ་སྒྲོལ་དཀར་ཡིད་བཞིན་འཁོར་ལོའི་སྐོར་འཇམ་དབྱངས་མཁྱེན་བརྩེའི་དབང་ཕྱུག་གིས་ཕྱོགས་གཅིག་ཏུ་བསྒྲིགས་པར་མཛད་པ་ལ།
སྒྲོལ་དཀར་སྒྲུབ་ཐབས་སློབ་དཔོན་ངག་གི་དབང་ཕྱུག་གྲགས་པས་མཛད་པ་བ་རིའི་འགྱུར། སྒྲོལ་དཀར་གྱི་བུམ་ཆོག་གཏོར་མ་སྲུང་འཁོར་རྣམས་ཀྱི་ཡི་གེ །བྲིས་པའི་སྲུང་འཁོར་གྱི་ཡི་གེ
།བར་ཆད་ཞི་བར་བྱེད་པའི་ཡི་གེ །སྒྲོལ་མའི་བྱད་འགྲོལ་གྱི་ཡི་གེ་སློབ་དཔོན་པདྨ་ནག་པོས་མཛད་པ་བ་རིའི་འགྱུར། སྒྲོལ་མའི་སྤྲུལ་པ་ཅེ་སྤྱང་སྔོན་མོའི་ལམ་སྲུང༌། དེའི་གསལ་བྱེད།
དཀོན་མཆོག་ལྷུན་གྲུབ་ཀྱིས་མཛད་པའི་སྒྲོལ་དཀར་བུམ་ཆོག་རྗེས་གནང་དང་བཅས་པ། སྒྲོལ་དཀར་གྱི་མངོན་རྟོགས་དང༌། དེའི་རྗེས་གནང་གི་ཆོ་ག་མུས་ཆེན་སངས་རྒྱས་རིན་ཆེན་གྱིས་མཛད་པ། སྒྲོལ་དཀར་བླ་བརྒྱུད་ཀྱི་ལོ་རྒྱུས་མཛད་བྱང་མེད་པ།
སྒྲོལ་དཀར་གྱི་རྗེས་གནང་དང༌། དེའི་ཟབ་ཁྲིད་ཀྱི་དམིགས་རིམ་དང༌། སྦྱིན་སྲེག་གི་ཆོ་ག་རྣམས་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པ། སྒྲོལ་དཀར་སྒྲུབ་ཐབས་ཉུང་ངུ་དབང་རབ་པས་མཛད་པ་བཅས་དང༌།
པདྨའི་རིགས་ཀྱི་ཁྲོ་བོ་རྟ་མགྲིན་ཟླ་རྒྱལ་ལུགས་སམ་ལྕགས་རལ་ཅན་དུ་གྲགས་པའི་སྐོར་ལ། རྟ་མགྲིན་གྱི་སྒྲུབ་ཐབས། ཐུན་མོང་གི་ལས་ཚོགས་ནད་པ་གསོ་བ།
སྟེང་གདོན་གཟིར་བ། ནད་གདོན་སྲུང་བ། སེར་བ་སྲུང་བ། ཕྱིར་ཟློག་དང་བཅས་བྱང་སེམས་ཟླ་བ་རྒྱལ་མཚན་གྱིས་མཛད་པ། རྗེས་གནང་གི་ཆོ་ག་མཛད་བྱང་མེད་པ་རྣམས་དང༌། རྡོ་རྗེའི་རིགས་ཀྱི་ཕོ་ཉ་དམེ་བརྩེགས་དུད་ཀ་ས་ལུགས་སུ་གྲགས་པའི་སྐོར་ལ།
སྒྲུབ་ཐབས་ལས་ཚོགས་དང་བཅས་པ་ས་པཎྜི་ཏས་མཛད་པ་ལ། ནང་གསེས་ཀྱི་ལས་ཚོགས་སྨྱོ་འབོགས་འདུལ་བ།

སེར་བ་ཟློག་པ། རིམས་ནད་གསོ་བ། ཕྱུགས་གོད་སྲུང་བ། མི་ལོ་ནད་ཅན་གསོ་བ། ར་ལུག་ལ་སྤྱང་ཀི་སྲུང་བ། ནད་པའི་སྔས་སྲུང༌། ཞིང་གི་འབུ་སྲུང་བ། སྲིས་རྨེ་བའི་ཐབས། འགོང་པོ་སྲེག་པ་དང་བཅས་པ་རྣམས་དང༌།
ཇོ་ལུགས་དམེ་བརྩེགས་ལྗང་ནག་གི་ལས་ཚོགས་སྐོར་ལ། ནད་པ་གྲིབ་ཀྱིས་ཕོག་པ་སྲུང་བ། ལམ་གྱི་གྲིབ་སྲུང་བ། སྨྱོན་པ་འདུལ་བ། སེར་བ་སྲུང་བ། རིམས་ནད་གསོ་བ། ཕྱུགས་གོད་སྲུང་བ། མི་ལོ་ནད་ཅན་གསོ་བ།
ར་ལུགས་ལ་སྤྱང་ཀི་སྲུང་བ། འབྲས་ཕོལ་ལྷོག་པ་གསོ་བ། ནད་པའི་སྔས་སྲུང༌། ཞིང་ལ་འབུ་སྲིན་སྲུང་བ། བང་མཛོད་དུ་འགོང་པོ་ཞུགས་པ་སྲུང་བ། ནོར་ཕྱུགས་ལ་འགོང་པོ་རྗེས་སུ་འབྲང་བ་སྲེག་པ།
དམེ་གྲིབ་སྲུང་བའི་ཐབས་ལོ་རྒྱུས་དང་བཅས་པ་རྣམས་དང༌། བྱ་རྒྱུད་ནོར་ཅན་གྱི་རིགས་ཇོ་བོ་ལུགས་ཀྱི་ཛཾ་དཀར་འབྲུག་ཞོན་ལྷ་ལྔའི་སྐོར་ལ། ཛཾ་དཀར་ལྷ་ལྔའི་སྒྲུབ་ཐབས་ཇོ་བོས་མཛད་པ་ལ་ནང་གསེས་སུ་ཕྱི་ཆུ་སྦྱིན་ལ་བརྟེན་ནས་སྒྲུབ་པ།
ནང་གཏོར་མ་ལ་བརྟེན་ནས་སྒྲུབ་པ། གསང་བ་གྭའུ་ལ་བརྟེན་ནས་སྒྲུབ་པ་རྣམས་དང༌། ཐུགས་རྗེ་ཆེན་པོའི་སྤྱན་ཆབ་ལས་སྤྲུལ་པའི་ཛམྦྷ་ལས་ཇོ་བོ་ལ་གདམས་པ་གནང་བའི་ལོ་རྒྱུས།
རྗེས་གནང་གི་ཐོ་ཡིག་ཨ་ཏི་ཤའི་མན་ངག་ལས་བྱུང་བ། བསྟོད་པ་ཇོ་བོས་མཛད་པ། སྒྲུབ་ཐབས་རྗེས་གནང་དང་བཅས་པ་ཤེའུ་ལོ་ཙཱ་བ་ཀུན་དགའ་ཆོས་གྲགས་ཀྱིས་མཛད་པ་རྣམས་དང༌།
ས་སྐྱའི་གསེར་ཆོས་བ་རི་ལུགས་ཀྱི་སེང་གདོང་སྔོན་མོའི་སྐོར་ལ། བྱད་མ་འབུམ་རྡུགས་ཀྱི་འཁོར་ལོར་གྲགས་པའི་མན་ངག་ལ་ནང་གསེས་སུ་གདམས་པ་བྱུང་ཚུལ། རྩ་བའི་སྒྲུབ་ཐབས། ལས་ཚོགས་ལ་ཟློག་པ།
སྲུང་བ། བསད་པ། ཚེ་སྒྲུབ། ནོར་སྒྲུབ། དབང་སྡུད། སྲིའུ་གསོ་བ། ཆར་འབེབས་པ། ཆར་གཅོད་པ། ཞིང་གི་འབུ་སྲུང་བ། གཡག་ནད་གཅོད་པ། སད་སྲུང་

བ། སེར་སྲུང༌། ཐོག་སྲུང༌། ལུག་ནད་སྲུང་བ། ཙེ་གེ་གཅོད་པ། ལྷོག་པ་སྲུང་བ། རིམས་སྲུང༌། འབྲུམ་སྲུང༌། འཁྲུག་གཅོད། མཚོན་སྲུང༌། གྲེ་འགག་སྲུང་བ། འགོ་ཡོར་སྲུང་བ། གཟའ་ནད་སྲུང་བ། ཇག་ཆིངས་ཏེ་ལས་ཚོགས་ཉེར་ལྔ་རྣམས་དང༌།
མཁའ་འགྲོ་སྟོང་གི་སྲོག་སྙིང་ནང་ནས་ཕྱིར་ཟློག་པའི་ཐབས། སེང་གདོང་མའི་མན་ངག་ཡི་གེ་བཅུ་བཞིའི་ལས་ཚོགས། ཚིགས་བཅད་མ་ཕྱིར་ཟློག་ལུགས་གཅིག །ཚར་ཆེན་དང་མཁྱེན་བརྩེས་མཛད་པའི་སྒྲུབ་ཐབས་རྣམས་དང༌།
གསེར་ཆོས་འཇམ་དཔལ་ནག་པོའི་སྐོར་ལ། འཇམ་དཔལ་ནག་པོའི་རྗེས་གནང་བྱ་ཚུལ་གྱི་ཡིག་རྙིང༌། དེའི་ཉམས་ལེན་ཟབ་མོ་གནད་བཅུ་གཅིག་དང་ལྡན་པ་ཚར་ཆེན་གྱིས་མཛད་པར་གྲགས་པ།
སྒྲུབ་ཐབས་གུ་གེ་པཎྜི་ཏས་མཛད་པ། ཡང་སྒྲུབ་ཐབས་མཛད་བྱང་མི་གསལ་བ་རྣམས་དང༌། ཡར་ལུང་ཀླུ་བའི་གསེར་ཆོས་སེང་གེ་སྒྲའི་ངག་སྲུང་འགྲོལ་གྱི་སྐོར་ལ། སེང་གེ་སྒྲའི་མན་ངག་ཀླུ་པའི་གསེར་ཆོས་ཀྱི་ཡི་གེར་ཡར་ཀླུང་པས་ཞུ་དག་བྱས་པ།
ཚར་ཆེན་གྱིས་མཛད་པའི་སྒྲུབ་ཐབས་ཀྱི་ངག་འདོན་དང༌། རྨོར་ཆེན་གྱིས་མཛད་པའི་སྒྲུབ་ཐབས་ཉུང་ངུ་བཅས་དང༌། གསེར་ཆོས་རྡོ་རྗེ་ཁྱུང་ཁྲའི་སྐོར་ལ།
སྒྲུབ་ཐབས་ཡིག་རྙིང་མཇུག་ཏུ་བསྟོད་པ་ཤློ་ཀ་གཅིག་དང་བཅས་པ། གཏོར་མ་འབུལ་ཚུལ། བོང་ང་བསྟེན་ཐབས། ཁྱི་སྨྱོན་གསོ་ཐབས། གཉན་གསོ་བ། སྲུང་སྐུད་གདགས་པ། སྨན་ལ་བརྟེན་ནས་མཛེ་གསོ་བའི་རིལ་བུ་སོགས་རྒྱས་པར་བསྟན་པ།
རྗེ་བཙུན་རིན་པོ་ཆེ་གྲགས་པས་མཛད་པའི་བསྟོད་པ། བཟླས་ལུང་སྟེར་བའི་མན་ངག་རྣམས་དང༌། དུས་འཁོར་ནས་བསྟན་པའི་ལས་སྒྲུབ་པའི་ལྷ་གསུམ་གྱི་ནང་ཚན་རྡོ་རྗེ་ཁྱུང་ཁྲའི་སྐོར་ལ།
སྔགས་འཆང་གཟུངས་ཀྱི་དཔལ་བས་མཛད་པའི་ཁྱུང་པོད་དཀར་ཆག །དེའི་ལས་ཚོགས་བྱིས་གདོན་བྱ་འདྲེ་བཅོས་པ།

བྱ་མདོས། ངན་སོང་སྒོ་འགེགས་བྱ་བ་ཁྱི་དུག་བཅོས་པའི་མན་ངག་རྣམས་གཟུངས་པས་མཛད་པ། གདོན་རྣམ་འགྲོལ་བྱ་བ་གཟའ་བཅོས་པའི་མན་ངག་བཟང་པོའི་མཚན་ཅན་གྱིས་མཛད་པ། དཀར་ཕྲ་མེན་བརྟག་པའི་ཞལ་ཤེས། གཟའ་བཅོས་པའི་ལག་ལེན་ཤོག་དྲིལ་ཁྱུང་རྒྱ་མ།
ཁྱུང་གི་ལས་མཐའ་གཤེད་སྐོར་ཟབ་མོ་བཅས་གཟུངས་པས་མཛད་པ། ཀླུ་དང་གཟའ་རིགས་སྲུང་བའི་མན་ངག་དུས་འཁོར་ལུགས། ཆུའི་བླང་དོར་ཚིགས་བཅད་མ། གཟའ་མདོས་ཀྱི་ཆོ་ག་འབྲིང་པོ།
དུག་བཅོས་པའི་མན་ངག་བཻཌཱུརྻའི་ཕྲེང་བ་གཟུངས་པས་མཛད་པ། དུག་སྲུང་ཉུང་ངུུ༌། འཕགས་པས་མཛད་པའི་ཁྱུང་ཁྲའི་ལས་ཚོགས་དྲུག་པ་ཉེར་མཁོ་མདོར་བསྡུས། གཟུངས་པས་མཛད་པའི་ཁྱུང་ཁྲའི་ལས་མཐའ་བརྒྱད་པ།
དྲེག་བཅོས་པའི་མན་ངག་དཔལ་གྱི་མཚན་ཅན་གྱིས་མཛད་པ། མཛེ་གསོ་བ། ཐོག་སྲུང་བའི་ལས་ཚོགས་འཕགས་པས་མཛད་པ། གེགས་སེལ་ཉེར་ལྔ་གཟུངས་པས་མཛད་པ། དམུ་ཆུ་སྦྱོང་བའི་མན་ངག
།སེར་བ་སྲུང་བའི་ལས་མཐའ། ཡང་སེར་བ་སྲུང་བའི་མན་ངག །ལོ་ཆོག་དང་ལོ་ཕུད་ཀྱི་ཕྱག་ལེན། ཁ་བ་སྲུང་བའི་ཐོ་འཛུགས་ཐབས། ཁྱུང་ཁྲའི་སྦྱིན་སྲེག །རྗེས་གནང༌། བསྟོད་པ་རྣམས་འཕགས་པས་མཛད་པ།
སྒྲུབ་ཐབས་ཨཱ་ནནྡ་མ་ཏི་བྷ་དྲས་མཛད་པ། བྱམས་པ་ངག་དབང་དཔལ་བཟང་གིས་མཛད་པའི་མངོན་རྟོགས། གཟུངས་པས་མཛད་པའི་སྒྲུབ་ཐབས་ལ་འདོན་འཇུག་ཅུང་ཟད་ཁ་བསྐངས་པ། བྱིན་རླབས་ཀྱི་ཟུར་འདེབས་བྱམས་པ་ངག་དབང་དཔལ་བཟང་གིས་མཛད་པ་རྣམས་དང༌།
ཨཱ་ཙཱརྻ་དམར་པོ་ནས་བརྒྱུད་པའི་ཁྱུང་ནག་གི་སྐོར་ལ། མཁའ་ལྡིང་གསེར་མིག་འཁྱིལ་བ་འབྱུང་པོ་འུར་འདེད་ཀྱི་མན་ངག་ཅེས་བྱ་བའི་ནང་གསེས་སུ་བསྙེན་པ། སྒྲུབ་པ།
ལས་སྦྱོར་ལ་ཁྱད་པར་གྱི་ལས་སྦྱོར། སེར་བ་དང་ཆར་གཅོད་པ། མིད་འབྱར་འཆོས་པ། དུག་སྲུང་བ།

དུག་འདྲེད་པ༌། སྲིའུ་གསོ་བ། གདོན་བགེགས་སྐྲོད་པ། སྨྱོ་བ་འདུལ་བ། འབྱུང་ལྔའི་དྭངས་མ་བཅུད་ལེན་ཏེ་བརྒྱད། སྤྱི་འགྲོའི་ལས་སྦྱོར་དང་བཅས་པ་རྣམས་དང༌། རྗེ་བཙུན་ས་སྐྱ་པ་རྣམས་ཤིན་ཏུ་ཐུགས་གཙིགས་ཆེ་བའི་ནོར་གྱི་ལྷ་མོ་དབྱུ་གུ་མཆེད་གསུམ་གྱི་སྐོར་ལ།
འཕགས་པ་ཀླུ་སྒྲུབ་ཀྱིས་གནོད་སྦྱིན་མོ་ཀུན་འཁྱིལ་གྱི་རྟོག་པ་ནས་ཕྱུང་བའི་སྒྲུབ་ཐབས་བ་རི་བས་བསྒྱུར་བ། རྡོ་རྗེ་གདན་པས་མཛད་པའི་གནོད་སྦྱིན་མོ་ཀུན་ནས་འཁྱིལ་བའི་དོན་བསྡུས་ཀྱི་འགྲེལ་པ་བ་རིའི་འགྱུར་ལ་པ་ཚབ་ཀྱི་འགྱུར་བཅོས་དང་བཅས་པ།
དེའི་སྙིང་པོ་ས་པཎ་གྱིས་མཛད་པ། བ་རི་བ་བོད་དུ་བྱོན་ཁར་རྡོ་རྗེ་གདན་པས་སྐྱེལ་ཐུང་མཛད་ནས་གནང་བའི་ཐུགས་དམ་མཁའ་འགྲོ་མའི་དངོས་གྲུབ་ལག་བཅང༌།
དབྱུ་གུ་སྤུན་གསུམ་གྱི་མངོན་རྟོགས། གཏོར་མ་གཏོང་ཐབས། རྟེན་བཅའ་ཐབས། མཁའ་འགྲོ་མའི་ལག་བཅང་འདྲ་མིན་གཅིག །སྒྲུབ་པ་བྱ་ཐབས།
ཆང་བུ་བསྔོ་ལུགས། ཚིགས་བཅད་མཁའ་འགྲོ་ཆེན་མོ་ཞེས་པར་བརྒྱུད་པའི་ལོ་རྒྱུས། རྟེན་བཅའ་ཐབས། བསྙེན་སྒྲུབ་ལས་སྦྱོར་བཅས་སྟོན་པ། ཞར་བྱུང་རབ་གནས་བྱ་ཐབས་དང་བླ་རྡོ་བཅང་བའི་མན་ངག
།ཡང་མན་ངག་བླ་རྡོ་བཅང་ཐབས་དང་བཅས་པ་རྒྱས་པར་བསྟན་པ། འཇམ་མགོན་ཨ་མེས་ཞབས་ཀྱིས་མཛད་པའི་སྒྲུབ་ཐབས་བསམ་དོན་ཀུན་འགྲུབ་དང༌། ཙཀྲ་ལ་བརྟེན་པའི་དབང་སྡུད་ཟབ་མོའི་ལག་ལེན་བསམ་འཕེལ་ནོར་བུ།
སྒྲུབ་ཐབས་སིདྡྷི་ཕ་ལའི་བང་མཛོད་བྱམས་པ་ངག་དབང་ལྷུན་གྲུབ་ཀྱིས་མཛད་པ་རྣམས་དང༌། ས་སྐྱ་པའི་གསེར་ཆོས་ཛཾ་དམར་སྲོག་སྒྲུབ་ཀྱི་སྐོར་ལ། སྲོག་སྒྲུབ་ཀྱི་གདམས་པ་ས་ཆེན་གྱིས་མཛད་པ་ལ་ནང་གསེས་སུ་རྟེན་བཅའ་བ།
བསྙེན་སྒྲུབ། ལས་ལ་བསྐུལ་བ་དང་བཅས་པ། གསང་སྒྲུབ་ཐུན་མོང་མ་ཡིན་པ།

ལུང་བླང་བའི་མན་ངག །གོང་དཀར་རྡོ་རྗེ་གདན་པས་མཛད་པའི་རྗེས་གནང་གི་ཡིག་ཆུང་རྣམས་དང༌། སྙེ་མོ་གཏེར་སྟོན་རྒྱ་གོང་རི་བ་སངས་རྒྱས་དབང་ཆེན་གྱིས་གཏེར་ནས་སྤྱན་དྲངས་ཤིང་དབོན་སྟོན་སྐྱེར་སྒང་པ་ཆོས་ཀྱི་སེང་གེ་ལ་བཀའ་བབས་པའི་རྟ་མགྲིན་གསང་སྒྲུབ་ཀྱི་སྐོར་ལ།
རྟ་མགྲིན་གསང་སྒྲུབ་ཀྱི་མངོན་རྟོགས་གཏེར་གཞུང༌། བདེ་གཤེགས་རྒྱལ་བ་རྒྱ་མཚོའི་ཐུགས་ཀྱི་བཅུད་ཐིག་ཅེས་བྱ་བའི་ནང་གསེས་སུ་བསྒོམ་རིམ་བསྡུས་པ།
ཛབ་དམིགས་ལ་བརྟེན་ནས་རང་གཞན་གྱི་དོན་སྒྲུབ་པ། བར་ཆད་གཞོམ་པ། སྡེ་བརྒྱད་གཟིར་བ། ལིང་ག་དང་འཁོར་ལོ་ལ་བརྟེན་པའི་ལས་སྦྱོར། རྩ་སྔགས། སྡེ་བརྒྱད་དབང་དུ་བསྡུ་བའི་ཤམ་བུའི་སྔགས་དང་བཅས་ཡོད་པའི་གཏེར་གཞུང་འཁྲུལ་མེད།
དབང་བསྐུར་གྱི་ཆོ་ག་གཏེར་བྱོན། གཏོར་བསྔོ། བསྟོད་པ། རྟ་མགྲིན་གྱི་ཞལ་གདམས་ཟབ་མོ་ལ་ནང་གསེས་སུ་རྒྱལ་པོ་ཏིང་ངེ་འཛིན་དང་སྔགས་ཀྱིས་གཅུན་པ།
འཁོར་ལོ་དང་སྨྱག་ཤད་ཀྱི་དབྱུག་པ་ལ་བརྟེན་ནས་རྒྱལ་པོ་འདུལ་ཞིང་གནོན་པ། སྲུང་འཁོར། སྲུང་མདུད། སྐྱེར་སྒང་པས་ཆོས་སྐོར་འདི་རྣམས་ཨོ་རྒྱན་ཆེན་པོ་ལ་ཞུས་ཚུལ། ཚར་ཆེན་གྱིས་མཛད་པའི་མངོན་རྟོགས་ཉུང་ངུུ༌།
བྱིན་རླབས་ཀྱི་ཆོ་ག་རྒྱས་པ་བར་ཆད་ཀུན་སེལ་དང་བཅས་པ་རྣམས་ཀྱི་ལུང་དང༌། ཡང་རྗེ་བཙུན་ས་སྐྱ་པ་རྣམས་ཀྱི་གསེར་ཆོས་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་གྱི་དཔེ་བུམ་རྨོར་ཆེན་རྡོ་རྗེ་འཆང་ཆེན་པོས་བསྒྲིགས་པའི་ལུང་དང༌།
དེར་མ་འདུས་པ་རླུང་སེམས་དབུ་མར་བསྡུ་ཚུལ་གྱི་ཉམས་ལེན་ཐུན་མོང་མ་ཡིན་པ་ངག་དབང་ཉི་ཟླ་བཟང་པོས་མཛད་པ།
བསམ་མི་ཁྱབ་དགེ་སློང་རིང་མོ་བས་མཛད་པ། ཡང་བསམ་མི་ཁྱབ་ཀྱི་ཉམས་ལེན་དང༌། ལངྐ་ལི་ཡའི་སྒྲུབ་

པ་བྱ་ཚུལ་བཀླགས་ཆོག་མ་འཇམ་མགོན་ཀུན་དགའ་བསོད་ནམས་ཀྱིས་མཛད་པ། རྨོར་ཆེན་གྱིས་མཛད་པའི་མཁའ་སྤྱོད་མའི་ཞིང་བཀོད་དང་མཐུན་པའི་བསྟོད་པ་དང༌། མཆོད་ཕྲེང་རྒྱས་པར་བྱ་ཚུལ་བསོད་ནམས་རབ་རྒྱས་དང༌།
ཚོགས་མཆོད་རྒྱས་པ་ཟབ་དོན་ཉིང་ཁུ་དང༌། རྣལ་འབྱོར་བཅུ་གཅིག་གི་ཉམས་ལེན་སྙིང་པོར་དྲིལ་བ་སྙན་བརྒྱུད་གསེར་གྱི་ཡང་ཞུན་རྣམས་ཀྱི་ལུང་དང༌། རྗེ་བཙུན་ས་སྐྱ་པ་རྣམས་ལ་ཆོས་སྲུང་གི་གདམས་པ་རྒྱ་མཚོ་ཙམ་བཞུགས་པའི་ནང་ནས་མཆོག་ཏུ་གྱུར་པ་རྡོ་རྗཻ་ནག་པོ་ཆེན་པོའི་སྐོར་གྱི་རྩ་བའི་ཡི་གེ་རྣམས་བདག་ཆེན་རྡོ་རྗེ་འཆང་ཆེན་པོས་ཕྱོགས་གཅིག་ཏུ་བསྒྲིགས་པའི་གླེགས་བམ་མེ་འབར་མར་གྲགས་པ་དང༌།
དེའི་ཡན་ལག་གི་ཡི་གེ་རྣམས་ཚར་ཆེན་ཆོས་ཀྱི་རྒྱལ་པོས་ཕྱོགས་གཅིག་ཏུ་བསྒྲིགས་པའི་ཁ་སྐོང་གླེགས་བམ། མཁས་གྲུབ་ཕལ་ཆེར་གྱི་རྣ་བའི་སྤྱོད་ཡུལ་དུ་མ་གྱུར་པ་སྙིང་གི་ཟུངས་ཁྲག་ལྟ་བུའི་ཐུན་མོང་མ་ཡིན་པའི་ཡིག་སྣ་རྣམས་ཚར་ཆེན་རྡོ་རྗེ་འཆང་གིས་ཕྱོགས་གཅིག་ཏུ་བསྒྲིགས་པའི་སྙན་བརྒྱུད་གླེགས་བམ།
རྨོར་ཆེན་གྱིས་བསྒྲིགས་པའི་སྙན་བརྒྱུད་དང་རྗེས་སུ་འབྲེལ་བའི་ཡང་སྐོང་གླེགས་བམ་རྣམས་དང༌།
ཞིང་སྐྱོང་སྟོབས་འཕྲོག་དབང་པོ་གདོང་བཞི་པའི་ཆོས་སྐོར་རྣམས་རྡོ་རྗེ་འཆང་ཚར་པ་ཆོས་རྗེས་ཕྱོགས་གཅིག་ཏུ་བསྒྲིགས་པའི་ཞལ་པོད་ནོར་བུའི་དོ་ཤལ་དང༌། དེའི་སྙིང་ཐིག་ཧ་ལ་ནག་པོའི་དཔེ་བུམ་བཅས་དང༌།
ཞལ་བཞི་པའི་བཀའ་སྡོད་གནོད་སྦྱིན་བེཀྩེའི་ཆོས་སྐོར་ཕྱོགས་གཅིག་ཏུ་བསྒྲིགས་པའི་དཔེ་བུམ་རྣམས་ཀྱི་ལུང་བཅས་ལེགས་པར་གསན་ཅིང་ཁོང་དུ་ཆུད་པར་མཛད་དོ། །ཡང་མཁས་བཙུན་བཟང་པོའི་གཏེར་གྱུར་གདོང་དགོན་བླ་མ་བསྟན་འཛིན་ཕུན་ཚོགས་ཀྱི་དྲུང་ནས་ངོར་ཆེན་བསྟན་པའི་ཉི་མ་དཀོན་མཆོག་ལྷུན་གྲུབ་ཀྱི་བཀའ་འབུམ་ཡོངས་སུ་རྫོགས་པའི་ལུང་དང༌།
རྗེ་བཙུན་

རིན་པོ་ཆེ་གྲགས་པ་རྒྱལ་མཚན་གྱིས་བསྒྲིགས་པའི་ལམ་འབྲས་གླེགས་བམ་པོད་སེར་མར་གྲགས་པ་དང༌། ངོར་ཆེན་རྡོ་རྗེ་འཆང་ཆེན་པོས་བསྒྲིགས་པའི་གསུང་ངག་གླེགས་བམ་པོད་དམར་དུ་གྲགས་པ་རྣམས་ཀྱི་ལུང་བཅས་ལེགས་པར་གསན་ཅིང་ཚིག་དོན་རྣམས་ཀྱང་བསམས་བྱུང་གི་ཤེས་རབ་ཟབ་མོས་མངོན་སུམ་དུ་མཛད་པ་ཡིན་ནོ།
།གཞན་ཡང་དེ་སྐབས་ཀྱི་ལོ་སྔ་ཕྱི་ཀུན་ཏུ་དོན་གཉེར་སོ་སོའི་མོས་པ་དང་བསྟུན་པའི་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཅི་རིགས་པར་བསྐོར་ཏེ།
གདུལ་བྱ་ཆོས་ལ་མ་དད་པ་རྣམས་དད་པ་དང༌། དད་པ་རྣམས་ཀྱི་རྒྱུད་སྨིན་ཅིང་གྲོལ་བར་མཛད་དེ། མདོར་ན་བཤད་སྒྲུབ་ཀྱིས་བསྡུས་པའི་བསྟན་པ་རིན་པོ་ཆེ་ཉི་འོད་ཀྱིས་ཕྱེས་པའི་པདྨོ་བཞིན་དུ་རྒྱས་པར་མཛད་པ་ཡིན་ནོ།
།གང་དུ་སོན་པ་ཙམ་གྱིས་ཀྱང༌། །སྲིད་པའི་འཇིགས་པ་ཟིལ་གནོན་པའི། །དཔལ་ལྡན་ས་སྐྱ་ཞེས་གྲགས་པ། །དད་པའི་སྤྱན་གྱིས་ལེགས་པར་མཇལ།
།དེ་ན་བརྟན་པའི་འཁོར་ལོ་ཉིད། །མི་ཡི་རྣམ་པར་ཤར་རྣམས་ལས། །དམ་པའི་ཆོས་ཀྱི་སྨན་ཆེན་པོ། །འཁོར་བའི་རིམས་ནད་ཞི་ཕྱིར་བླངས། །ཁྱད་པར་མི་ཟད་ཆོས་ཀྱི་གཏེར། །དབང་བསྒྱུར་ནམ་མཁའི་མཚན་ཅན་ལས།
།ཟབ་རྒྱས་ཆོས་ཀྱི་ཟིལ་དངར་རྒྱུན། །ལེན་ཕྱིར་རབ་ཏུ་ཆས་པ་ན། །བསྟན་སྲུང་རྣམས་ཀྱང་སྤྲོ་དགའ་ཡི། །ཆུ་ཡིས་ལན་བརྒྱར་བཀྲུས་པ་བཞིན། །འཛུམ་དཀར་ཁོངས་ནས་དགོད་བཞིན་དུ། །བསུ་བའི་བཀོད་པ་བཤམས་ལ་བྲེལ།
།དེ་ནས་མང་དུ་ཐོས་པ་ལ། །གཞར་ཡང་ངོམས་པ་མེད་པ་འདིས། །ཤིན་ཏུ་བགྲོད་དཀའི་ལམ་རྣམས་ཀྱང༌། །བདུད་རྩི་བཞིན་དུ་དགའ་བས་བསྟེན། །ནམ་ཞིག་སྨྲ་བའི་དབང་ཕྱུག་དེའི།
།མཚན་དཔེའི་དཀྱིལ་འཁོར་མཇལ་བ་དང༌། །ལྷན་ཅིག་ཤེས་རབ་རྒྱས་པའི་ལྟས། །མངོན་སུམ་བཞིན་དུ་འོངས་པར་གྱུར། །མ་བསླབས་པ་ལ་ཀུན་མཁྱེན་

དུ། །འགྱུར་བ་མི་སྲིད་ཅེས་བདེན་ནམ། །གཞན་དུ་རྒྱལ་ཀུན་འདུས་པའི་ཞལ། །གཟིགས་པས་མཁྱེན་རབ་རྒྱས་འདི་ཅི། །ལྷ་སྲས་གཙུག་གི་རིགས་བདག་ཏུ། །ས་སྐྱོང་ལུང་གིས་མངའ་གསོལ་ཏེ། །རྡོ་རྗེའི་སྔགས་ཀྱི་ཆོ་ག་ཡིས།
།མངོན་འདོད་རེ་བའི་ཤིང་རྟ་བཀང༌། །ལས་ཀྱི་འབྱུང་འགྱུར་མཁྱེན་པ་ནི། །ཚེམས་དཀར་འོད་ཀྱིས་འགྲེམས་པ་བཞིན། །འགྲོ་བའི་བློ་མུན་ཀུན་བསལ་བས། །མཁས་དང་རྨོངས་པའི་ཁྱད་པར་བྱེ།
།ཟབ་གསང་སྔགས་ཀྱི་སྨིན་གྲོལ་དང༌། །ཐ་སྙད་སྒྲ་ཡི་བསྟན་བཅོས་སོགས། །རྣམ་དཔྱོད་བློ་ཡི་བང་མཛོད་དུ། །བཅུག་པས་ཤེས་རབ་ནོར་གྱིས་ཕྱུག །མོས་པའི་རྫིང་བུ་དང་འཚམས་པར། །ཆོས་ཀྱི་ཟླ་སྣང་འབུམ་སྤྲོས་པས།
།འཁོར་བའི་རབ་རིབ་ཀུན་བསལ་ཏེ། །རྣམ་གྲོལ་ཀུ་མུད་རྒྱས་པར་མཛད།། །།གསུམ་པ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་དགོངས་པ་རྫོགས་པའི་སླད་དུ་དབུས་གཙང་དག་པའི་ཞིང་དུ་བསྙེན་བཀུར་རྒྱ་ཆེར་བསྟབས་པ་དང་ཉན་བཤད་སྒོམ་གསུམ་ཇི་ལྟར་མཛད་པའི་ཚུལ་ནི་འདི་ལྟར་རྗེས་སུ་ཐོས་ཏེ།
རྗེ་འདི་དགུང་གྲངས་སོ་གཅིག་པ་ས་ཡོས་ཧོར་ཟླ་བཅུ་གཅིག་པའི་ནང་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་དབོན་པོ་སྟོད་དུ་བད་ཀན་སྐྱ་རྦབ་ཀྱིས་བསྙུན་ཚུལ་བཞེས་ཤིང༌།
སླར་ཧོར་ཟླ་བཅུ་གཉིས་པའི་ནང་ཅུང་ཟད་སྐུ་ཁམས་དྭངས་ཚུལ་བསྟན་ནས་ལྷུན་གྲུབ་སྟེང་དུ་ཕེབས། སྐུ་རིམ་སྨན་དཔྱད་སོགས་ལ་ཐུགས་འདུན་མི་མཛད་པར་འདུག་ནའང་རྗེ་འདིས་གོང་དུ་ཁུ་བོ་མཁན་ཆེན་དེ་ཉིད་ཀྱི་རྣམ་ཐར་དུ་གསལ་བ་ལྟར་གྱི་ཞབས་བརྟན་གྱི་རིགས་ཤིན་ཏུ་རྒྱ་ཆེ་བར་བསྒྲུབས།
གཞན་ཡང་དེ་སྐབས་སུ་རྗེ་འདིས་དྲུག་འདུའི་དབུ་བཞུགས་རྣམས་ཀྱང་མཛད།
སླར་ཡང་རིམ་གྱིས་སྐུ་ཁམས་ཇེ་ཉོག་ཏུ་སོང་ཞིང་ཡུན་རིང་མི་བཞུགས་པར་ཞལ་གྱིས་བཞེས་པར་བརྟེན། རྗེ་འདིའི་

ཐུགས་ལའང་ད་ནི་འཇིག་རྟེན་ན་སྨྲ་བའི་ཉི་མ་ནུབ་པར་འགྱུར་རོ་སྙམ་པའི་ཐུགས་འགྱོད་ཤིན་ཏུ་ཆེ་བར་གྱུར་ནའང་ཁུ་བོ་མཁན་ཆེན་དེ་ཉིད་ཀྱི་ཞལ་སྔ་ནས། ཡང་དག་པར་རྫོགས་པའི་སངས་རྒྱས་ཀྱང་སྐུ་མྱ་ངན་ལས་འདའ་བའི་ཚུལ་བསྟན་ན།
གཞན་ལ་མི་རྟག་པར་བྱུང་བ་ལྟ་ཅི་སྨོས་ཞེས་བྱ་བ་ལ་སོགས་པའི་བཀའ་སྩལ་ཕེབས་པ་དང༌། བླ་མའི་བྱིན་རླབས་ཀྱིས་ཐུགས་ཀྱི་མྱ་ངན་ཀྱང་རིམ་གྱིས་བསལ་བར་གྱུར་ལ། དེ་སྐབས་ཀུན་ཏུ་ཉིན་མཚན་བར་མ་ཆད་པར་བླ་མའི་ཞབས་ཏོག་འབའ་ཞིག་མཛད་པས།
སྡིག་པ་དག་པའི་རྟགས་ནམ་མཁའ་ལ་འཕུར་བ་ལ་སོགས་པའི་རྨི་ལྟས་ཀྱང་མང་དུ་བྱུང་གསུངས༌། དེ་ནས་རྗེ་འདི་དགུང་གྲངས་སོ་གཉིས་སུ་ཕེབས་པ་ལྕགས་འབྲུག་ཧོར་ཟླ་དང་པོའི་ཚེས་བཅུ་དགུའི་ཉིན།
ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་དམ་པ་ཏོག་དཀར་པོ་དགའ་ལྡན་གྱི་ཡུལ་ནས་ཛམྦུའི་གླིང་དུ་འཕོ་བར་བརྩམས་པ་ན། རང་གི་ཅོད་པན་རྗེ་བཙུན་མ་ཕམ་པའི་དབུར་བཅིངས་ཏེ་ཐེག་པ་ཆེན་པོའི་ཆོས་ཀྱི་རྒྱལ་ཚབ་ཏུ་མངའ་གསོལ་བ་དང༌།
འཇམ་མགོན་ས་པཎྜི་ཏ་ཆེན་པོ་ཞི་བར་གཤེགས་པའི་ཚེའང༌། ཆོས་ཀྱི་དུང་དང་ལྷུང་བཟེད་ལ་སོགས་པ་འཕགས་པ་རིན་པོ་ཆེ་ལ་སྩལ་ཏེ་ད་ནི་ཁྱོད་ཀྱིས་བསྟན་པའི་བྱ་བ་དང༌།
སེམས་ཅན་དཔག་ཏུ་མེད་པའི་དོན་བྱ་བའི་དུས་ལ་བབ་པས་སྔོན་གྱི་དམ་བཅས་པ་དྲན་པར་གྱིས་ཤིག །ཅེས་བཀའ་སྩལ་ཏེ་ཆོས་ཀྱི་རྒྱལ་སྲིད་ཆེན་པོར་མངའ་གསོལ་བ་སོགས་དང་ཚུལ་མཚུངས་པར།
ཁུ་བོ་མཁན་ཆེན་རྡོ་རྗེ་འཆང་ཆེན་པོ་ཉིད་ཀྱི་སྐུ་སྲུང་རྭ་ལོའི་མགུལ་ཕུར་དུ་གྲགས་པ་དང༌། རྟེན་སྒམ་དང༌། ཕྱག་ཕྲེང་དང༌། དམ་ཚིག་གི་རྡོར་དྲིལ་རྣམས་རྗེ་འདི་ལ་སྩལ་ཏེ།
འདི་ངེད་ཀྱི་དམ་ཚིག་རྡོར་དྲིལ་ཡིན་ཀྱང༌། ད་ཁྱེད་རང་གི་འབྲལ་སྤངས་དམ་ཚིག་རྡོར་དྲིལ་གྱིས། སྤྱིར་ཁྱེད་རང་སྤུན་རྣམས་ཀྱི་ཚེ་ལ་ཐར་རྩེ་ཡང་དར་ཞིང་རྒྱས་པར་འབྱུང༌།
སྒོས་ཁྱེད་རང་འདི་

ནས་ཡར་བྱོན་ནས་ལོ་ཤས་ཞིག་ནས་ངོར་གྱི་མཁན་པོ་བྱེད་དགོས་པར་འདུག །དེ་ནས་ཀྱང་ཁམས་ཕྱོགས་འདིར་ད་དུང་ལན་ཅིག་འབྱོན་དགོས་པར་འདུག །དེ་ཐམས་ཅད་ལ་བར་ཆད་མེད་ཅིང་བསྟན་འགྲོར་ཕན་ཐོགས་པར་འོང་གསུངས་པ་དང༌།
རྗེ་འདིས་བདག་ལ་སྤངས་རྟོགས་ཀྱི་ཡོན་ཏན་ཅིའང་མེད་བཞིན་དུ་མཁན་པོ་བྱས་པས་ག་ལ་འོང་ཞེས་གསོལ་བ་ན། ཁྱེད་རང་ཀུན་སྤྱོད་ཐམས་ཅད་ད་ལྟའི་འདི་བཞིན་དུ་གྱིས་དང༌། མཁན་པོ་མི་ཡོང་བ་ཅིའང་མེད།
ད་ལྟའི་ངོར་པའི་ཞབས་དྲུང་ཐམས་ཅད་ཀྱི་ནང་ནས་ཁྱེད་རང་དྲག་ཤོས་སུ་འདུག་གསུངས་པ་དང༌། ངེད་ཀྱི་ཡི་དམ་གྱི་ལྷ་བཅུ་གཉིས་པོ་དེ་རབ་གསེར་ཟངས་ལས་གྲུབ་པ། འབྲིང་སྨན་འདམ་ལས་གྲུབ་པ།
ཐ་མ་བྲིས་སྐུ་རེ་ངེས་པར་བཞེངས་དགོས། གཞན་ང་ལ་འདྲ་སྐུ་དང་གདུང་རྟེན་བཞེངས་མི་དགོས། ང་ཡི་རུས་པ་རྣམས་ས་གཙང་ས་ཞིག་ཏུ་བསྐྱལ་བས་ཆོག་གསུངས་པ་སོགས་ཞལ་ཏ་མཐིལ་ཕྱིན་པར་གནང༌། དེའི་ཕྱི་ཉིན་ཡང་ལྷག་ཏུ་སྐུ་ཁམས་ངན་དུ་སོང་བ་མ་མཆིས་མོད།
གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར་དུ་དེ་ནུབ་ཟླ་བ་དང་པོ་འཆར་བ་དང་མཉམ་དུ་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་པར་གྱུར་ཏོ།
།དེ་ནས་ཞག་བརྒྱད་བར་ཐུགས་དམ་ལ་བཞུགས་ཤིང༌། ཟླ་བ་དེའི་ཚེས་ཉེར་བརྒྱད་ཀྱི་ནུབ་མོ་རྗེ་འདིའི་མནལ་ལམ་དུ། ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་བྱོན་ནས་ད་ངེད་ཐུགས་དམ་ལས་གྲོལ་བ་ཡིན་ནོ་གསུངས་པར་བརྟེན།
དེའི་ཕྱི་ཉིན་སྐུ་གདུང་རིན་པོ་ཆེར་ཆོ་ག་རྣམ་པར་དག་པའི་སྒོ་ནས་བསྒྲུབས་པའི་བུམ་ཆུས་སྐུ་ཁྲུས་ཡང་ཡང་གསོལ་ཞིང༌། དྲི་བཟང་པོ་དང༌། སྨན་སྣ་ཚོགས་ཀྱི་ལྡེ་གུས་བྱུགས་པ་དང༌།
རས་སེར་པོས་ལེགས་པར་དཀྲིས་ཤིང་དབུ་རྒྱན་དང༌། ལྷ་རྫས་ཀྱི་ན་བཟས་མཛེས་པར་བཀླུབས་ཏེ། གདུང་སྒྲོམ་གྱི་ཁྲིའི་སྟེང་དུ་མཆོད་པའི་བྱེ་བྲག་དཔག་ཏུ་

མེད་པ་དང་བཅས་བཞུགས་སུ་གསོལ་ཞིང༌། དེ་ནས་མཁས་དབང་ཀུན་དགའ་དོན་གྲུབ་བ་དང༌། གདོང་དགོན་བླ་མ་བསྟན་འཛིན་ཕུན་ཚོགས་པ་ལ་སོགས་པའི་དགེ་སློང་བཅུ་ཕྲག་གཅིག་གིས་དཔལ་ཀྱེ་རྡོ་རྗེའི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་དང༌།
ཡང་དགེ་སློང་ཉི་ཤུ་ཙམ་གྱིས་བཅོམ་ལྡན་འདས་ཀུན་རིག་རྣམ་པར་སྣང་མཛད་ཀྱི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་སོགས་མཛད་པ་དང༌། ཁྱད་པར་ཧོར་ཟླ་གཉིས་པའི་ཡར་ངོའི་ཚེས་དྲུག་གི་ཉིན་ཀླུ་ལྡིངས་ཞབས་དྲུང་རིན་པོ་ཆེ་ངག་དབང་བསྟན་པའི་རྒྱལ་མཚན་གྱི་གཙོས་པའི་དགེ་སློང་བཅུ་ཕྲག་གཅིག་གིས་དཔལ་ཀྱེ་རྡོ་རྗེ་ལ་བརྟེན་པའི་དུས་ཐ་མའི་ཆོ་གའི་སྒོ་ནས་ཞུགས་ཕུལ་བ་དང༌།
གྲུབ་མཆོག་ངག་དབང་རིན་ཆེན་གྱི་གཙོས་པའི་དགེ་འདུན་མང་རབ་ཅིག་གིས་ཀུན་རིག་ལ་བརྟེན་པའི་སྦྱིན་སྲེག་གི་མཆོད་པ་ཕུལ་བར་མཛད་ཅིང༌། དེ་ནས་ཀྱང་ཡུན་རིང་པོའི་བར་དུ་དགེ་སློང་བཅུ་ཕྲག་གཅིག་གིས་དཔལ་ཀྱེ་རྡོ་རྗེའི་སྒྲུབ་མཆོད་དང༌།
དགེ་སློང་ཉི་ཤུ་སྐོར་གྱིས་ཀུན་རིག་གི་སྒྲུབ་མཆོད་ཞག་ཞེ་དགུའི་བར་མ་ཆག་པ་དང༌། བདུན་རེ་རེའི་སྟེང་དུའང་ལྷུན་གྲུབ་སྟེང་གི་ཤར་ནུབ་ཀྱི་བླ་མ་གཉིས་དང༌།
ཞུ་དག་སྤྲུལ་སྐུ་དང༌། རོང་པོ་བླ་མ་དང༌། རྡོ་རྗེ་འཛིན་པ་ངག་དབང་ཆོས་འབྱོར་དང༌། གླིང་མགོ་ཟི་དགོན་དུ་བཞུགས་པའི་ཁང་སར་ཞབས་དྲུང་རིན་པོ་ཆེ་ངག་དབང་བློ་གྲོས་རྒྱལ་མཚན་པ་རྣམས་སྤྱན་དྲངས་ཏེ་དགེ་སློང་སུམ་ཅུ་སྐོར་གྱིས་ཀུན་རིག་གི་སྒྲུབ་མཆོད་རྒྱས་པར་མཛད་པ་དང༌།
ལྷུན་གྲུབ་སྟེང་དུ་བཞུགས་པའི་བླ་མ་ཡོད་རིགས་ཐམས་ཅད་ལའང་བསྔོ་སྨོན་གྱི་རྟེན་ཤིན་ཏུ་ཟབ་པ་དང༌།
དགོན་པར་ཀུན་རིག་གི་ཆོ་ག་ཉིན་གྲངས་ཁ་ཤས་དང༌། གཞན་ཡང་སྡེ་དགེའི་མངའ་ཞབས་ཀྱི་ས་དགོན་ཡོད་དོ་ཅོག་ལ་བསྙེན་བཀུར་དང༌། གྲལ་འགྱེད་ལ་སོགས་པ་ཤིན་ཏུ་གྱ་ནོམ་པ་དང༌། དཔལ་སྤུངས།
རྫོགས་ཆེན། བྱེ་ཆེན། ཀཿཐོག །དཔལ་ཡུལ་ལ་སོགས་པའི་རིས་སུ་མེད་པའི་བླ་མ་ཆེ་གྲས་རྣམས་སུ་རྒྱ་དངུལ་སྲང་ལྔ་བཅུ་རེའི་མགོ་

བྱས་པའི་འབུལ་བ་དང༌། བླ་མ་ཆུང་བ་རྣམས་སུ་རྒྱ་དངུལ་སྲང་ཉེར་ལྔ་རེའི་གཙོ་བྱས་པའི་འབུལ་བ་དང༌། དགོན་ཁག་རྣམས་སུ་བསྙེན་བཀུར་གྱ་ནོམ་པར་མཛད་དེ། འདི་དག་ཞིབ་པར་གོང་དུ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་རྣམ་ཐར་དུ་གསལ་བ་ལྟར་རོ།
།འདྲ་སྐུ་དང་གདུང་རྟེན་བཞེངས་མི་དགོས་ཞེས་གསུངས་ནའང༌། དད་པའི་རྟེན་དུ་རིན་ཆེན་གཉིས་པ་ཐུར་སྲང་དགུ་བཅུ་ལས་གྲུབ་པའི་མཆོད་རྟེན་བཀྲ་ཤིས་སྒོ་མང་དང༌།
གསེར་ཟངས་ལས་གྲུབ་པའི་འདྲ་སྐུ་ཁྲུ་གང་ལྷག་ཙམ་དང༌། ཞལ་ཆེམས་སུ་ཡོད་པའི་ཡི་དམ་གྱི་ལྷ་བཅུ་གཉིས་ཀྱི་སྐུ་བརྙན་གསེར་ཟངས་ལས་གྲུབ་པ་ཁྲུ་གང་ཅུང་མེད་ཙམ་རེ་བཞེངས་པར་མཛད་དོ།
།དེའི་ཚེ་སློབ་མའི་ཚོགས་ཐམས་ཅད་ཀྱང་ཆོས་ཀྱི་རྗེ་དེ་ཞི་བར་གཤེགས་པར་གྱུར་ནའང༌། དེའི་སྐུ་ཡི་བཀོད་པ་གཉིས་པ་ལྟ་བུའི་བདག་ཅག་གི་དཔལ་ལྡན་བླ་མ་དམ་པ་འདི་བཞུགས་སོ་སྙམ་པས་མྱ་ངན་དང་ཡིད་མི་བདེ་བ་ཅིའང་མེད་ཅིང༌།
ཞབས་འབྲིང་པ་རྣམས་ཀྱིས་ཀྱང་རྗེ་འདིའི་སྐུའི་མཛད་ཚུལ་ལེགས་པ་དང་ཀུན་སྤྱོད་བཙུན་པ་རྣམས་མཐོང་བའི་ཚེ་མཁན་ཆེན་རྡོ་རྗེ་འཆང་ཆེན་པོ་དེ་འདི་རང་ཡིན་སྙམ་པ་ཁོ་ན་བྱུང་ཞེས་གླེང་བར་བྱེད་དོ།
།སླར་ཡང་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་དགོངས་པ་རྫོགས་པའི་ཕྱིར་དབུས་གཙང་དག་པའི་ཞིང་དུ་བསྙེན་བཀུར་རྒྱ་ཆེར་བསྟབ་པའི་སླད་དུ་འབྱོན་པར་བརྩམས་ཏེ།
དེ་སྐོར་གྱི་ཉེར་བསྡོགས་རྣམས་ཀྱང་ཇི་ལྟར་འོས་པ་བསྒྲིགས་པའི་ཚེ་སྡེ་དགེ་ཆོས་རྒྱལ་མཆོག་གི་གཙོས་མཆོག་དམན་རྣམས་ཀྱིས་མགྲིན་གཅིག་ཏུ། ཆོས་ཀྱི་རྒྱལ་པོ་ཆེན་པོ་མཁན་ཆེན་སྨྲ་བའི་ཉི་མ་དེ་ཉིད་ནི་བདག་ཅག་རྣམས་ཀྱི་བསོད་ནམས་ཀྱིར་བར་མ་ཚུད་པར་ངེས་པར་སྐལ་བ་དམན་པའི་ནུབ་རིའི་ཕག་ཏུ་གཤེགས་པར་གྱུར་ནའང༌།
སྲིད་པ་གསུམ་གྱི་སྡུག་བསྔལ་གྱི་མེ་ཆེན་རབ་ཏུ་ཞི་བར་བྱེད་པའི་

མི་ཟད་པའི་བདུད་རྩིའི་གཏེར་ཆེན་པོ་ཁྱོད་ལྟ་བུ་ནི་བདག་སོགས་རྣམས་ཀྱི་དབང་པོའི་དངས་མ་དང༌། སྤྱི་བོའི་གཙུག་རྒྱན་དུ་ཐོབ་པ་ལགས་ན་མཁན་ཆེན་མཆོག་གི་དགོངས་རྫོགས་སྒྲུབ་པའི་འོས་སུ་གྱུར་པ་གང་རུང་ཞིག་ཆེད་དུ་མངགས་སྟེ།
རྗེ་རང་ཉིད་ཁམས་ཕྱོགས་འདིར་ཡུན་རིང་དུ་བཞུགས་པར་ཞུ་བའི་གསོལ་བ་ལན་གྲངས་མང་དུ་བཏབ་ཀྱང༌། ཇི་སྐད་དུ། དམ་པ་མང་པོ་ཁས་འཆེ་མི་བྱེད་ཅིང༌། གལ་ཏེ་དཀའ་བའི་གནས་ནི་ཁས་བླངས་ན།
།རྡོ་ལ་རི་མོ་བྲིས་པ་ཇི་བཞིན་དུ། །ཤི་ཡང་གཞན་དུ་འདོར་བར་མི་བྱེད་དོ། །ཞེས་པ་ལྟར། དང་པོ་ཇི་ལྟར་དམ་བཅས་པའི་མཚམས་ལས་ནམ་ཡང་མི་འདའ་བ་དམ་པ་རྣམས་ཀྱི་ཆོས་ཉིད་ཡིན་པ་ལྟར་ཞལ་གྱིས་མ་བཞེས་པར་བོད་དུ་འབྱོན་པར་ཐག་བཅད།
སླར་ཡང་ལྷུན་གྲུབ་སྟེང་གི་གཙུག་ལག་ཁང་དུ་ཆོས་གྲྭ་དེར་བཞུགས་པའི་དགེ་འདུན་གང་ཡོད་ཀྱིས་ཚེ་ཆོག་དང༌། བླ་མ་མཆོད་པ་ཉིན་གསུམ་མཛད་པའི་ཉིན་རེ་བཞིན་བསྙེན་བཀུར་དང་གྲལ་འགྱེད་ཤིན་ཏུ་ཟབ་པའི་སྟེང༌།
གཙུག་ལག་ཁང་དེར་བཟང་གོས་འཕན་སོགས་སྦྱོར་འཇགས་སྩལ་བ་དང༌། ལྷུན་གྲུབ་སྟེང་གི་ཕན་གླིང་བླ་བྲང་རང་དུའང་ས་སྐྱོང་མཆོག་གི་དབུའི་མཆོད་གནས་རིམ་བྱོན་གྱི་ཉེར་མཁོའི་ཐེབས་སུ།
ཁུ་བོ་མཁན་ཆེན་དེ་ཉིད་ཀྱི་འབྲལ་སྤངས་ས་ཆེན་ཀུན་བློའི་སྣང་བརྙན་སྨན་འདམ་ལས་གྲུབ་པ་དང༌། གསེར་ཟངས་ལས་གྲུབ་པའི་སྐུ་འདྲ་ཆེ་ཆུང་ཐམས་ཅད་བསྡོམས་པས་བཞི་བཅུ་ཞེ་དྲུག་དང༌།
འཁར་རག་སོགས་ལས་གྲུབ་པའི་སྐུ་འདྲ་ཆེ་ཆུང་བསྡོམས་པས་སུམ་ཅུ་སོ་དགུ་དང༌། ཞལ་ཐང་སྐོར་ལ། ལམ་འབྲས་བླ་མ་བརྒྱུད་པའི་གསེར་ཐང་གྲས་འགྲིག་སྤུས་ལེགས་དྲུག
།ཀྱེ་རྡོ་རྗེ་གདན་གསུམ་ཚང་བའི་བྲིས་ཐང་གཅིག་བཅས་དང༌། མཆོད་ཆའི་རིགས་ལ་སིལ་སྙན་བཟང་འབྲིང་གཉིས། རོལ་མོ་བཟང་འབྲིང་བཞི། འཁའ་རྔ་གཅིག །དུང་ཆེན་ཆ་

གཅིག །ཟངས་ཀྱི་ཀ་ཊོ་ར་ཆེ་ཆུང་ལྔ། རྐང་གླིང་ཧ་མགོ་མ་ཟངས་རག་གི་ཤན་མ་ཆ་གཅིག །མཆོད་ཀོང་གྲས་འགྲིག་བརྒྱ། སྤོས་རྟ་གྲས་འགྲིག་བརྒྱ། ལྷུང་བཟེད་གཅིག །བཟང་གོས་འབྲུག་རིས་མའི་བླ་བྲེ་གཅིག །གླང་པོ་ཆེའི་མཆེ་བ་ཆེ་ཆུང་གཉིས་ལ་སོགས་པ་དང༌།
གཞན་ཡང་གདན། ལྕོག་རྩེ། ཐབ་ཆའི་སྐོར་སྣ་ཚོགས་པ་དང་བཅས་གསར་སྦྱོར་སྩལ་བ་དང༌། ཉེ་སྐོར་གྱི་དགོན་ཁག་རྣམས་སུའང་བསྙེན་བཀུར་ཟབ་པར་བསྟབས་པ་དང༌།
དོན་དུ་གཉེར་བ་སོ་སོའི་མོས་པ་དང་བསྟུན་པའི་ཆོས་ཀྱི་བདུད་རྩིའང་ཅྀ་རིགས་པར་སྩལ་བ་དང༌། སྦྱིན་བདག་དད་པ་ཅན་འགའ་ཞིག་གིས་གསོལ་བ་བཏབ་པའི་ངོར་རང་རང་གི་ཁྱིམ་དུ་བྱོན་ཏེ་འགལ་རྐྱེན་བསལ་ཞིང༌།
འཕྲལ་ཡུན་གྱི་མཐུན་རྐྱེན་མཐའ་དག་ལྷུན་གྱིས་གྲུབ་པར་མཛད་པ་དང༌། ཆོས་རྒྱལ་ཆེན་པོ་འཁོར་དང་བཅས་པ་རྣམས་ནས་ཀྱང་ཕེབས་བརྫོང་དང་འབུལ་བ་སོགས་ཟབ་པར་ཕུལ་བ་དང༌། ཕར་ཡང་དེ་དག་ལ་སྐབས་སུ་བབ་པའི་ཆོས་དང་ཟང་ཟིང་གིས་ཚིམ་པར་མཛད་དེ་ལྕགས་འབྲུག་སྣྲོན་གྱི་ཟླ་བའི་དཀར་ཕྱོགས་ཀྱི་གྲལ་ཚེས་ལྔའི་ཉིན་ཕེབས་སྐྱེལ་གྱི་ཚོགས་ཤིན་ཏུ་རྒྱ་ཆེ་བ་དང་བཅས་ཏེ་དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ནས་ཆིབས་ཀྱི་གདོང་བསྒྱུར།
སྡེ་དགེ་ཆོས་རྒྱལ་མཆོག་ནས་ཀྱང༌། ཡེ་ན་བར་གྱི་ཕེབས་སྐྱེལ་དུ་གཉེར་ཀུན་དགའ་དབང་རྒྱལ་འཁོར་དང་བཅས་པ་རྣམས་དང༌། ཁྱད་པར་ཨེ་ཝྃ་རང་དུ་མ་ཕེབས་བར་གྱི་ཞབས་འབྲིང་བར་འདུན་འཁོར་ནིས་མདའ་བུ་ཀུན་དགའ་བསྟན་འཛིན་པས་གཙོ་བྱས་པའི་སྐུ་ཚབ་གསུམ་འཁོར་དང་བཅས་པ་གཏོང་གནང་མཛད་པ་བཞིན།
དེ་རྣམས་དང་བཅས་ཏེ་རིམ་གྱིས་ཆིབས་བཏེག །ལམ་བར་དུ་འཁོད་པའི་འགྲོ་བ་རྣམས་ལའང་ཆོས་ཀྱི་བདུད་རྩི་ཅི་རིགས་པར་སྩོལ་བ་དང༌།
དགོན་ཁག་རྣམས་སུའང་བསྙེན་བཀུར་ཇི་ལྟར་རིགས་པ་སྟོབ་བཞིན་པའི་སྒོ་ནས་ཧོར་ཟླ་བརྒྱད་

པའི་དཀར་ཕྱོགས་ཀྱི་གྲལ་ཚེས་བཅོ་ལྔའི་ཉིན་བོད་གངས་ཅན་གྱི་ལྟེ་བ་ལུགས་གཉིས་ཀྱི་དཔལ་འབྱོར་ཟད་མི་ཤེས་པ་འབྱུང་བའི་གནས་ལྷ་ལྡན་དུ་ཕེབས། དེ་སྐབས་རྒྱལ་དབང་ཐམས་ཅད་མཁྱེན་པ་ཚུལ་ཁྲིམས་རྒྱ་མཚོ་ལི་ཐང་དུ་སྐུ་འཁྲུངས་ཟིན་ནའང༌།
ཡར་གདན་འདྲེན་ཞུ་མ་ཚར་བར་བརྟེན། རྒྱལ་བའི་བཞུགས་ཁྲི་རིན་པོ་ཆེའི་མདུན་དུ། མཎྜལ་སྐུ་གསུང་ཐུགས་རྟེན། བཟང་ཇ་འཁོར་དྲུག་ལྔ་བཅུ། རྒྱ་དངུལ་འདེགས་སྲང་ལྔ་བཅུ།
བོད་དངུལ་ཊམ་སྲང་ལྔ་བཅུ། རྟ་དྲེལ་དྲུག །མཛོ་གཡག་བཅུ། གཞན་ཡང་དར། རས། ལིང༌། གོས་ཆེན། སྤུ་ཤུན་གྱི་རིགས་ཤིན་ཏུ་མང་པོ་དང༌། མཆོད་ཆ་དང་ཐབ་ཆའི་སྐོར་སྣ་ཚོགས་པ་དང་བཅས་ཕུལ་བ་དང༌།
སྟོབས་ཀྱི་འཁོར་ལོས་སྒྱུར་བ་རྒྱལ་ཚབ་ཆེན་པོ་ཚེ་སྨོན་གླིང་པར་ཡང་མཎྜལ་སྐུ་གསུང་ཐུགས་རྟེན་དང་གསོལ་ཇ་བཞེས་འབྲས་ཀྱི་དོད་དངུལ་ཊམ་སྲང་བརྒྱད་དང༌། བཟང་ཇ་འཁོར་དྲུག་ཉེར་ལྔ། བོད་དངུལ་ཊམ་སྲང་ལྔ་བཅུ།
རྟ་དྲེལ་གསུམ། མཛོ་གཡག་ལྔ། དར། རས། ལིང༌། གོས་ཆེན། སྤུ་ཤུན་ལ་སོགས་པའི་ཚན་གྲངས་མང་པོ་དང༌། མཆོད་ཆ་དང༌། ཐབ་ཆའི་རིགས་སྣ་ཚོགས་པ་དང་བཅས་འབུལ་ལམ་ཞུས་པར། ཕྱིར་སློག་ཏུ་ན་བཟའ་སྐུ་ཆས་ཀྱི་རིགས་དང༌།
ལམ་ཡིག །དོས་རྟ། རྩ་ཤིང་སོགས་ཕོན་ཆེ་བ་དང༌། ཇ་ཁྲལ་རྩ་ཆག་བཅས་བཀའ་དྲིན་སྩལ་བ་དང༌། བསྟན་རྒྱས་གླིང་དང༌། ཀུན་བདེ་གླིང༌། ཚེ་ཆོག་གླིང༌། དགའ་ལྡན་ཁྲི་ཆེན་རིན་པོ་ཆེ་གསར་རྙིང་རྣམས་སུའང་སོ་སོར་ལྗོན་འདབ་འཁོར་དྲུག་ལྔ་དང༌།
རྟ་རེའི་གཙོས་པའི་ཚན་གྲངས་གང་མང་དང༌། གཞན་ཡང་བཀའ་ཤག་དང༌། རྩེ་ཤོད་ཀྱི་གསོལ་གཟིམ་མགྲོན་གཉེར་ལ་སོགས་པར་ཇ་གསར་སྐབས་སུ་གང་བབ་རེ་དང༌།
ཁྱད་པར་ལྷ་དང་བཅས་པའི་འཇིག་རྟེན་ཀུན་གྱི་མཆོད་སྡོང་བླ་ན་མེད་པ་སྟོན་མཆོག་ཉི་མའི་གཉེན་གྱི་སྐུ་བརྙན་རྣམ་པ་གཉིས་ཀྱི་གཙོ་བྱས་པའི་རྟེན་གསུམ་ཡོངས་ལ་གསེར་གསོལ་

དང༌། སྙན་དར་དང༌། ཇོ་ཤཱཀ་རྣམ་གཉིས་ཀྱི་མདུན་དུ་སྟོང་མཆོད་ཤིན་ཏུ་རྒྱས་པ་དང༌། ལྷ་ཁང་གཞན་རྣམས་སུའང་མཆོད་འབུལ་རྒྱས་བསྡུས་ཅི་རིགས་པ་དང༌། རྩེ་རྣམ་རྒྱལ་གྲྭ་ཚང༌། གླིང་ཁག་གསུམ་གྱི་གྲྭ་ཚང༌།
ཚེ་ཆོག་གླིང༌། འབྲས་སྤུངས་འདུས་སྤྱི། དེའི་ནང་ཚན་གླིང་ཁང་ཚན། སེ་ར་འདུས་སྤྱི། དེའི་ནང་གསེས་ཏྲེ་བོ་ཁང་ཚན། དགའ་ལྡན། རྒྱུད་སྟོད་སྨད། རྨེ་རུ། བཞི་སྡེ་རྣམས་སུ་མང་ཇས་བསྙེན་བཀུར་བ་དང༌།
སྨོན་ལམ་ཆེན་མོའི་སྐབས་ཀྱི་འདུས་ཚོགས་རིན་པོ་ཆེར་མང་ཇ་གཉིས་ཀྱིས་བསྙེན་བཀུར་བའི་དོད་དུ་བཟང་ཇ་འཁོར་དྲུག་བདུན་ཅུ་སྐོར་ལྷ་ས་བླ་བྲང་གི་ཕྱག་མཛོད་པར་འབུལ་ལམ་ཞུས་པ་དང༌།
གཞན་ཡང་རྗེ་འདིས་ཇོ་ཁང་ལ་ཞབས་སྐོར་ཤིན་ཏུ་མང་པོ་དང༌། ལྷ་ལྡན་གྱི་ཕྱི་སྐོར་ལྔ་བཅུ་ང་བརྒྱད་བཅས་མཛད་ནས། ཧོར་ཟླ་དགུ་པའི་དམར་ཕྱོགས་ཀྱི་དགའ་བ་གཉིས་པའི་ཉིན་ལྷ་ལྡན་ནས་ཆིབས་བཏེག་སྟེ།
ཡར་ལམ་ར་བསྟོད་དང༌། སྙེ་ཐང་དང༌། ལྕགས་ཟམ་ཆུ་བོ་རིའི་དགོན་པ་དང༌། རོང་བྱམས་ཆེན་དང༌། རོང་ངུར་སྨྲིག་བཅས་ཀྱི་རྟེན་གསུམ་རྣམས་མཇལ་ཏེ། མཆོད་འབུལ་དང༌། སོ་སོའི་བླ་མ་རྣམས་སུ་བསྔོ་སྨོན་གྱི་རྟེན་དང༌།
དགོན་ཁག་སོ་སོར་མང་ཇས་བསྙེན་བཀུར་བ་རྣམས་མཛད་དེ། ཧོར་ཟླ་བཅུ་པའི་དཀར་ཕྱོགས་ཀྱི་གྲལ་ཚེས་དྲུག་གི་ཉིན་གཞིས་ཀ་རྩེར་ཕེབས། དེར་ཞག་གཉིས་བཞུགས། ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས་ཏེ་པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མའི་མཚན་དཔེའི་དཀྱིལ་འཁོར་མཇལ་བ་དང་ཆབས་ཅིག་འབུལ་བར།
མཎྜལ་སྐུ་གསུང་ཐུགས་རྟེན་གསོལ་ཇ་བཞེས་འབྲས་ཀྱི་དོད་དངུལ་ཊམ་སྲང་བརྒྱད་དང༌།
བཟང་ཇ་འཁོར་དྲུག་ཉི་ཤུ། བོད་དངུལ་ཊམ་སྲང་ལྔ་བཅུ། རྟ་དྲེལ་བཞི། མཛོ་གཡག་བདུན། དར། རས། ལིང༌། གོས་ཆེན། སྤུ་ཤུན་གྱི་རིགས་མང་པོ་དང༌། མཆོད་ཆ་དང༌། ཐབ་ཆའི་རིགས་

སྣ་ཚོགས་པ་དང་བཅས་ཕུལ་བ་དང༌། ཞབས་པད་མདུན་དུའང་ལྗོན་འདབ་འཁོར་དྲུག་ལྔ་དང༌། རྟ་གཅིག་བཅས་དང༌། གཞན་ཡང་རྩེའི་གསོལ་གཟིམ་མགྲོན་གཉེར་ཕྱག་མཛོད་སོགས་ལའང་འདྲིས་ཟབ་ཆེ་ཆུང་དང་བསྟུན་པའི་ཇ་སར་སྐབས་སུ་གང་བབ་རེ་སྩལ་བ་དང༌།
ཁྱད་པར་དགོན་དེའི་རྟེན་གསུམ་ཡོངས་ལ་མཆོད་འབུལ་དང༌། འདུས་ཚོགས་སྤྱིར་མང་ཇས་བསྙེན་བཀུར་བ་དང༌། དེའི་ནང་གསེས་རྒྱ་ཁང་ཚན་པར་མང་ཇ་དང་ཇ་གསར་སོགས་ཟབ་པར་མཛད་དེ།
ཚེས་བརྒྱད་ཀྱི་ཉིན་ཨེ་ཝྃ་པའི་བླ་ཁག་ཁང་ཚན་རྣམས་ཀྱིས་ཕེབས་བསུའི་ཚོགས་རྒྱ་ཆེ་བ་དང་བཅས་ཏེ། དཔལ་ལྡན་སྟོབས་བཅུ་མངའ་བའི་ལུང་རྟོགས་ཀྱི་བསྟན་པའི་ཆུ་ཀླུང་མཐའ་དག་ཕྱོགས་གཅིག་ཏུ་འཁྱིལ་ཞིང༌།
སླར་ཡང་བཤད་པ་དང་སྒྲུབ་པའི་ཕྲིན་ལས་ཀྱི་རྒྱུན་ཆེན་པོ་ཕྱོགས་ཀྱི་ཁོར་ཡུག་ཀུན་ཏུ་འབེབས་པར་བྱེད་པའི་གནས་ཡོན་ཏན་རིན་པོ་ཆེ་དུ་མའི་འབྱུང་གནས་ཤྲཱི་ཨེ་ཝྃ་ཆོས་ལྡན་དུ་བདེ་བར་ཕེབས།
དེ་ནས་ཀྱང་ཐོག་མར་གཟའ་སྐར་ཕུན་སུམ་ཚོགས་པའི་ཉིན་ཨེ་ཝྃ་བླ་བྲང་གཞུང་དུ། རིགས་དང་དཀྱིལ་འཁོར་རྒྱ་མཚོའི་ཁྱབ་བདག་མཁན་ཆེན་ཁྲི་ཐོག་པ་གཅེན་བྱམས་པ་ཀུན་དགའ་བསྟན་འཛིན་གྱི་དྲུང་དུ།
མཎྜལ་སྐུ་གསུང་ཐུགས་རྟེན། བཟང་ཇ་འཁོར་དྲུག་བཞི་བཅུ་དང༌། རྒྱ་དངུལ་འདེགས་སྲང་ལྔ་བཅུ། རྟ་དྲེལ་སྤུས་ལྡན་དྲུག །ཕོ་མཛོ་སྤུས་ལྡན་གསུམ། དར་རས་ལིང་གོས་ཆེན་སྤུ་ཤུན་གྱི་རིགས་མང་པོ།
མཆོད་ཆ། དངོས་ཆས་ཀྱི་རིགས་སྣ་ཚོགས་པ་དང་བཅས་ཕུལ་བ་དང༌། བླ་བྲང་ཕུན་ཚོགས་ཁང་གསར་དུ། མཁས་དང་གྲུབ་པའི་གཙུག་རྒྱན་ངག་དབང་བློ་གྲོས་བཟང་པོ་དང༌། དེའི་དབོན་ངག་དབང་བློ་གྲོས་བསྟན་འཛིན་ལྷན་རྒྱས་པའི་མདུན་དང༌།
ཀླུ་ལྡིངས་བླ་བྲང་དུ་ཞབས་དྲུང་རིན་པོ་ཆེ་དཔལ་ལྡན་ཕུན་ཚོགས་པ་དང༌། ཕན་བདེ་ཁང་གསར་དུ་ཞབས་དྲུང་རིན་པོ་ཆེ་ངག་དབང་བསྟན་པ་རིན་ཆེན་པ་སྟེ་སོ་སོའི་

མདུན་དུའང༌། སྐུ་གསུང་ཐུགས་ཀྱི་རྟེན་དང༌། བཟང་ཇ་འཁོར་དྲུག་བཅོ་ལྔ་རེ། རྒྱ་དངུལ་འདེགས་སྲང་ལྔ་བཅུ་རེ། རྟ་དྲེལ་བཞི་རེ། མཛོ་གཡག་སྤུས་ལྡན་གསུམ་རེ། གཞན་ཡང་དར་རས་ལིང་གོས་ཆེན་སྤུ་ཤུན་གྱི་རིགས་མང་པོ་དང༌།
མཆོད་ཆ་དང༌། དངོས་ཆས་ཀྱི་རིགས་སྣ་ཚོགས་པ་དང་བཅས་ཕུལ་བ་དང༌། ཐར་རྩེ་རང་དུའང་རྣམ་དཀར་མཆོད་ཐེབས་ཀྱི་རྟེན་དུ་འབུལ་བ་ཤིན་ཏུ་སྟོབས་ཆེ་བ་དང༌། གཟིམ་ཁང་འོག་མཁན་རིན་པོ་ཆེ་བྱམས་པ་བསོད་ནམས་དཔལ་འབྱོར་པ་དང༌།
དཔོན་སློབ་རིན་པོ་ཆེ་དཔལ་ལྡན་ཆོས་ཀྱི་རྒྱལ་མཚན་པ་བཅས་སུའང་འབུལ་བ་གང་ཟབ་དང༌། ཨེ་ཝྃ་པའི་ལྷ་ཁང་ཁག་ཐམས་ཅད་དུའང་མཆོད་འབུལ་ཤིན་ཏུ་རྒྱ་ཆེ་བ་དང༌།
ཁྱད་པར་གཙུག་ལག་ཁང་དུ་ཉིན་རེ་བཞིན་བརྒྱ་མཆོད་རེ་དང་བཅས་ཏེ། དགེ་སློང་ཕྱེད་བདུན་བརྒྱ་སྐོར་བཞུགས་པ་ཐམས་ཅད་ཚོགས་ཏེ་བླ་མ་མཆོད་པ་དང༌། ཀུན་རིག་དང༌། ཚེ་ཆོག་སོགས་ཉིན་གྲངས་ཉི་ཤུ་རྩ་བདུན་གྱི་བར་དུ་འཛུགས་པར་མཛད་དེ།
དེའང་ཐོག་མར་ཉིན་བཅུ་གསུམ་ལ་ཉིན་རེ་བཞིན་གྲྭ་པ་ཉི་ཤུ་རེ་ལ་ཕྱག་འགྱེད་བཟང་ཇ་སྦག་རེ་ཕུལ་བ་དང༌། དེ་འཕྲོས་ཉིན་བཅུ་བཞི་ལ་ཉིན་རེ་བཞིན་གྲྭ་པ་རེ་ལ་ཕྱག་འགྱེད་དངུལ་ཊམ་ཕྱེད་རེ་དང༌།
དངུལ་ཞོ་རེ་སྤེལ་མར་སྩལ་བ་དང༌། གཙུག་ལག་ཁང་དུ་གོས་ཆེན་བཟང་བསྒྲིགས་ཀྱི་ཕྱེ་ཕུར་ཆ་དང༌། རྒྱ་མཐོངས་ཁོར་ཡུག་ཏུ་གོས་ཆེན་བཟང་བསྒྲིགས་ཀྱི་ཕུར་མ་དང༌།
གོས་ཡུག་གི་འཕན་བཅས་གསར་སྦྱོར་མཛད་པ་དང༌། ཁང་ཚན་བཅུ་གཅིག་པོ་ཐམས་ཅད་ལའང་སོ་སོར་ཐོབ་ཁུངས་དང༌། ཁང་ཚན་ཆེ་ཆུང་ལ་དཔགས་པའི་ཇ་སར་དང༌། ཁྱད་པར་རང་རང་གི་སྐོང་བརྒྱ་ཚོགས་པའི་སྐབས་འཕར་ཇའི་བསྙེན་བཀུར་དང་འབྲེལ་བར་གཏན་གཞག་ཟབ་པ་རེ་སྩལ་བ་དང༌།
དགོན་པའི་ཆོས་ཁྲིམས་དང༌། བླ་ཁག་སོ་སོའི་ཕྱག་གཉེར་ལས་ཚན་གྱི་རིགས་དང༌། ཐར་རྩེ་

རང་གི་ལས་ཚན་དང༌། གྲྭ་ཚང་དང༌། ལྟོ་ཟན་གྱི་རིགས་དང༌། ངོར་པའི་ཆོས་གཞིས་མི་སེར་སོགས་ལའང་ཇ་གསར་དང་གནང་སྦྱིན་སྐབས་སུ་གང་བབ་རེ་སྩལ་བ་དང༌། གཞན་ཡང་རྒྱལ་རྩེ་དཔལ་འཁོར་ཆོས་སྡེར་མང་ཇས་བསྙེན་བཀུར་བ་དང༌།
དེའི་ནང་གསེས་གུར་པ་གྲྭ་ཚང་པར་མང་འགྱེད་དང༌། ཞྭ་ལུ་དང༌། སྣར་ཐང་དང༌། སྲད་རྒྱུད་པ་དང༌། སྲད་དགོན་ཁྲ་སོགས་ཉེ་སྐོར་གྱི་དགོན་ཁག་རྣམས་སུ་མང་ཇས་བསྙེན་བཀུར་བ་བཅས་མཛད་ནས།
ཧོར་ཟླ་བཅུ་གཅིག་པའི་དམར་ཕྱོགས་ཀྱི་དགའ་བ་གཉིས་པའི་ཉིན་ཨེ་ཝྃ་ནས་ཆིབས་ཀྱི་གདོང་བསྒྱུར་ཏེ། འཕགས་པ་རིགས་གསུམ་མགོན་པོའི་རྣམ་འཕྲུལ་རྒྱུན་ཆད་མེད་པར་འཁྲུངས་པའི་ཡུལ། མཁས་པ་དང་གྲུབ་པ་བསམ་གྱིས་མི་ཁྱབ་པ་འབྱུང་བའི་གནས་གདན་ས་ཆེན་པོ་དཔལ་ལྡན་ས་སྐྱར་ཕེབས།
གངས་ལྗོངས་བསྟན་པའི་མངའ་བདག་རྗེ་བཙུན་གོང་མ་ཡབ་སྲས་རྣམས་ཀྱི་གསེར་ཞལ་རིན་པོ་ཆེ་མཇལ་བ་དང་ལྷན་ཅིག་ས་སྐྱ་གཞུང་གི་འབུལ་བར་མཎྜལ་སྐུ་གསུང་ཐུགས་རྟེན།
བཟང་ཇ་འཁོར་དྲུག་ལྔ་བཅུ། རྒྱ་དངུལ་འདེགས་སྲང་བརྒྱ་ཐམ་པ། རྟ་དྲེལ་བདུན། གཞན་ཡང་དངུལ་ལས་གྲུབ་པའི་མཆོད་ཆའི་རིགས་དང༌། དངོས་ཆས་ཀྱི་རིགས་སྣ་ཚོགས་པ།
དར་རས་ལིང་གོས་ཆེན་སྤུ་ཤུན་གྱི་རིགས་མང་པོ་དང་བཅས་ཕུལ་བ་དང༌། ཁྲི་ཆེན་གྲུབ་པའི་དབང་ཕྱུག་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོ་སྐུ་སྒེར་གྱི་འབུལ་བར་སྐུ་གསུང་ཐུགས་ཀྱི་རྟེན་དང༌།
བཟང་ཇ་འཁོར་དྲུག་ལྔ། དྲེའུ་ཨ་མདོ་གཅིག །དངོས་ཆས་ཀྱི་རིགས་སྣ་ཚོགས་པ་དང༌། རྗེ་བཙུན་མ་འཆི་མེད་བསྟན་པའི་ཉི་མའི་དྲུང་སྐུ་སྒེར་གྱི་འབུལ་བར་སྐུ་གསུང་ཐུགས་ཀྱི་རྟེན་དང༌།
བཟང་ཇ་འཁོར་དྲུག་བཅུ། རྟ་གཅིག་གི་གཙོས་པའི་ཚན་གྲངས་ཁ་ཤས། འཇམ་མགོན་ཀུན་

དགའ་རིན་ཆེན་གྱི་དྲུང་དུ་སྐུ་གསུང་ཐུགས་ཀྱི་རྟེན་དང༌། ལྗོན་འདབ་འཁོར་དྲུག་ལྔ། དྲེའུ་ཨ་མདོ་གཅིག །དངོས་ཆས་ཀྱི་རིགས་སྣ་ཚོགས་པ་དང༌། འཇམ་མགོན་དངོས་གྲུབ་དཔལ་འབར་དང༌། གདུང་སྲས་རིན་པོ་ཆེ་བཀྲ་ཤིས་རིན་ཆེན་བཅས་ཀྱི་སྐུ་སྒེར་སོ་སོར་བཟང་ཇ་འཁོར་དྲུག་གསུམ་རེ་དང༌།
རྟ་རེའི་གཙོས་པའི་ཚན་གྲངས་དང༌། དངོས་ཆས་ཀྱི་རིགས་སྣ་ཚོགས་པ་དང༌། གཞན་ཡང་བཙུན་མོ་ཕོ་བྲང་གི་རྗེ་བཙུན་མ་གསུམ་དང༌།
ཕུན་ཚོགས་ཕོ་བྲང་གི་རྗེ་བཙུན་མ་དང༌། ཁྲོ་ཁང་རྗེ་བཙུན་མ་དང༌། ཞབས་བརྟན་ལྷ་ཁང་གི་རྗེ་བཙུན་མ་གཉིས་དང༌། རྒྱལ་ཡུམ་དང༌། བདག་མོ་སོགས་ཀྱི་སྐུ་སྒེར་སོ་སོར་ལྗོན་ཇ་འཁོར་དྲུག་གཉིས་རེའི་གཙོས་པའི་ཚན་གྲངས་ཁ་ཤས་རེ་དང༌།
ལྷ་ཁང་མཁན་རིན་པོ་ཆེའི་མདུན་དུ་ལྗོན་ཇ་འཁོར་གཉིས་ཀྱི་གཙོས་པའི་ཚན་གྲངས་དང༌། ཞབས་པད་མདུན་དུའང་བཟང་ཇ་འཁོར་དྲུག་གཉིས་དང༌། གཞན་ཡང་གསོལ་གཟིམ་དང༌།
མགྲོན་གཉེར་དང༌། དྲུང་ཡིག་དང༌། ལྡེ་ཕྱུང་བ་དང༌། རྩྭ་གཉེར་དང༌། ཤིང་གཉེར་སོགས་ལའང་འདྲིས་ཟབ་དང་བསྟུན་པའི་ཇ་སར་སྐབས་སུ་གང་བབ་རེ་དང༌། ཁྱད་པར་ཆོས་སྡེ་ལྷོ་བྱང་གི་རྟེན་གསུམ་ངོ་མཚར་ཅན་རྣམས་ཀྱི་དྲུང་དུ་མཆོད་འབུལ་དང༌།
གསེར་གསོལ་དང༌། སྙན་དར་ཤིན་ཏུ་ཟབ་པ་དང༌། སྤྲུལ་པའི་ལྷ་ཁང་ཆེན་མོར་དགེ་འདུན་འདུས་པ་རྒྱ་མཚོར་མང་ཇ་གཉིས་ཀྱི་སྟེང་ཕྱག་འགྱེད་གྲྭ་པ་བཅོ་ལྔ་རེ་ལ་བཟང་ཇ་སྦག་རེ་ཕུལ་བ་སོགས་བསོད་ནམས་ཀྱི་ཚོགས་རྒྱ་ཆེན་པོ་འདུ་མཛད་དོ།
།ཧོར་ཟླ་བཅུ་གཉིས་པའི་ཡར་ངོའི་ནང་ཨེ་ཝྃ་དུ་ཕེབས། དོན་དུ་གཉེར་བའི་གདུལ་བྱ་འགའ་ཞིག་གིས་གསོལ་བ་བཏབ་པའི་ངོར་དབང་རྗེས་གནང་ལུང་ལ་སོགས་པའི་བཀའ་ཆོས་ཅི་རིགས་ཀྱང་སྩལ་བ་དང༌།
མཁན་ཆེན་རྡོ་རྗེ་འཆང་དེ་ཉིད་ཀྱི་འདྲ་སྐུ་དང༌། མཆོད

རྟེན་སོགས་ལའང་རྒྱུད་ནས་བཤད་པ་ལྟར་དང༌། བླ་མ་གོང་མའི་ཕྱག་ལེན་དང་མཐུན་པར་གཟུངས་གཞུག་རྣམས་ཚད་དང་ལྡན་པར་ཕུལ་ཏེ། དགུང་གྲངས་སོ་གསུམ་པ་ཁྱུ་མཆོག་གི་ལོའི་ཆོ་འཕྲུལ་ཟླ་བའི་དཀར་ཕྱོགས་ཀྱི་ནང༌།
མཁན་ཆེན་རྡོ་རྗེ་འཆང་ཆེན་པོ་གཅེན་བྱམས་པ་ཀུན་དགའ་བསྟན་འཛིན་པས་རྡོ་རྗེ་སློབ་དཔོན་མཛད་དེ་རྗེ་འདི་དང༌། དགེ་སློང་མང་པོས་དཔལ་ཀྱེ་རྡོ་རྗེ་ལ་བརྟེན་པའི་རབ་གནས་རྒྱས་པར་མཛད་པ་དང༌།
ཟླ་བ་དེའི་ཚེས་ཉི་ཤུའི་ཉིན་ལམ་འབྲས་ལྷ་ཁང་དུ་བརྒྱ་མཆོད་རྣམ་ལྔ་དང་བཅས་ཏེ་དགེ་སློང་བཟང་གྲས་ཕལ་ཆེ་བ་ཚོགས་ཏེ་བསྙེན་བཀུར་ཕུན་སུམ་ཚོགས་པའི་སྒོ་ནས་བླ་མ་མཆོད་པ་གསུང་བ་དང་ལྷན་ཅིག་འདྲ་སྐུ་རིན་པོ་ཆེའང་ལམ་འབྲས་ལྷ་ཁང་དུ་བཞུགས་སུ་གསོལ་ཞིང༌།
དེའང་གོས་ཆེན་ལས་གྲུབ་པའི་བཞུགས་འབོལ་དང༌། གོས་ཆེན་གྱི་སྣམ་སྦྱར་དང༌། གོས་ཆེན་གྱི་སྐུ་བེར་དང་བཅས་པ་དང༌། སྐུ་མདུན་དུའང་རྡོ་དྲིལ་གསེར་མགོ་མ་སྤུས་ལེགས་དང༌།
དངུལ་སྲང་སོ་བདུན་ལས་གྲུབ་པའི་བུམ་པ་ཆ་གཅིག་ཁ་རྒྱན་བུམ་གོས་དང་བཅས་པ་དང༌། དངུལ་སྲང་བརྒྱད་དང་ཞོ་གསུམ་ལས་གྲུབ་པའི་འབྲུ་སྤར་དང༌། དངུལ་སྲང་བཅུ་གཉིས་དང་ཞོ་ལྔ་ལས་གྲུབ་པའི་སྤྱི་བླུགས་དང༌།
ཏིང་ཤགས་སྤུས་ལེགས་དངུལ་ཐག་དང་བཅས་པ་དང༌། དངུལ་ལས་གྲུབ་པའི་ནང་མཆོད་ཐོད་པ་དང༌། ཞལ་དཀར་ཡུ་རིང་དང༌། དེའི་སྟེགས་དངུལ་སྲང་བཅོ་ལྔ་ལས་གྲུབ་པ་དང༌།
དངུལ་སྲང་བདུན་དང་ཞོ་བརྒྱད་ལས་གྲུབ་པའི་ཕུད་ཀོང་དང༌། ཌ་མ་རུ་དངུལ་གྱི་ཤན་ཅན་དང༌། དངུལ་སྲང་བརྒྱད་དང་ཞོ་གསུམ་ལས་གྲུབ་པའི་དངུལ་ཏིང་བདུན་ཚར་དང༌། དངུལ་སྲང་ཉེར་དྲུག་དང་ཞོ་བརྒྱད་ལས་གྲུབ་པའི་གཏོར་ཐེབ་ལྔ་ཚར་འགུ་ཚེ་དང་བཅས་པ་དང༌།
དངུལ་སྲང་བཅུ་གསུམ་དང་ཞོ་ལྔ་ལས་གྲུབ་པའི་བཟེད་ཞལ་རྣམས་སྦྱོར་འཇགས་མཛད་པ་དང༌། ཧོར་ཟླ་བཞི་པའི་ནང་ངོར་ལུགས་དཀྱིལ་འཁོར་ལྔའི་སྒྲུབ་མཆོད་ཆེན་མོ་ཚོགས་པའི་སྐབས་

ཀྱང༌། མང་ཇ་དང་གྲལ་འགྱེད་ལ་སོགས་པའི་བསྙེན་བཀུར་ཕུན་སུམ་ཚོགས་པར་སྩལ་བ་དང༌། ལོ་དེའི་ཧོར་ཟླ་བཅུ་གཉིས་པའི་ནང་གནས་སྐོར་དུ་ཨེ་ཝྃ་ནས་ཆིབས་ཀྱི་གདོང་བསྒྱུར། མར་ལམ་རོང་ཆེན་བརྒྱུད་དེ་ལྷ་ལྡན་དུ་ཕེབས།
དེར་ཞག་ཉི་ཤུ་སྐོར་བཞུགས། ཕྱོགས་དེའི་རྟེན་གསུམ་བྱིན་རླབས་ཀྱི་གཟི་འོད་འབར་བ་ཞིབ་མཇལ་ཐོག་གསེར་གསོལ་དང༌། མཆོད་འབུལ་དང༌། ཕྱག་དང་སྐོར་བ་མང་དུ་མཛད་དེ་རིམ་གྱིས་ཆིབས་བཏེག
།ཡེར་པ་དང༌། དགའ་ལྡན་དང༌། བསམ་ཡས་སྐོར་དང༌། གདན་ས་མཐིལ་དང༌། ཟངས་རི་མཁར་དམར་དང༌། རྩེ་ཐང་དང༌། ཡར་ཀླུང་བཀྲ་ཤིས་ཆོས་སྡེ་དང༌། ཤེལ་བྲག་སོགས་དང༌། ཙནྡན་གཡུའི་ལྷ་ཁང་དང༌། རས་ཆུང་ཕུག་དང༌།
ཁྲ་འབྲུག་དང༌། གུང་ཐང་འབུམ་པ་ལ་སོགས་པ་དང༌། དེ་ནས་འཕྱོང་རྒྱས་རི་བོ་བདེ་ཆེན་སོགས་བརྒྱུད། ཡར་འབྲོག་མཚོ་སྐོར་མཛད་དེ་དེ་སྐོར་གྱི་དགོན་སྡེ་རྣམས་ཀྱང་མཇལ། རིམ་གྱིས་རྒྱལ་རྩེ་དང་ཞྭ་ལུ་བརྒྱུད་དེ།
དགུང་གྲངས་སོ་བཞི་པ་ཆུ་རྟ་ལོའི་ཧོར་ཟླ་གཉིས་པའི་དཀར་ཕྱོགས་ཀྱི་དགའ་བ་དང་པོའི་ཉིན་ཨེ་ཝྃ་དུ་ཕེབས་པ་ཡིན་ནོ། །དེ་ལྟ་བུའི་གནས་དེ་རྣམས་སུའང་གསེར་གསོལ་དང༌།
མཆོད་འབུལ་དང༌། ཕྱག་དང་སྐོར་བ་སོགས་ཟབ་པར་མཛད་དེ་བསོད་ནམས་ཀྱི་ཆུ་གཏེར་དབྱར་མཚོ་བཞིན་དུ་འཕེལ་བར་མཛད་དོ། །མཁན་ཆེན་རྡོ་རྗེ་འཆང་ཆེན་པོ་གཅེན་བྱམས་པ་ཀུན་དགའ་བསྟན་འཛིན་པས་ཀྱང་ལོ་སྔ་མ་ལྕགས་སྦྲུལ་ལོར་ཨེ་ཝྃ་པའི་མཁན་ས་བླ་བྲང་ཕུན་ཚོགས་ཁང་གསར་པར་རྩིས་ཕུལ་ཏེ།
འདི་ལོ་ཧོར་ཟླ་བཞི་པའི་ནང་མདོ་ཁམས་སུ་ཆིབས་ཀྱི་ཁ་ལོ་བསྒྱུར། རྗེ་འདི་དེ་ནས་བརྩམས་ཏེ། དགུང་གྲངས་ཞེ་བདུན་པ་ཤིང་མོ་ལུག་གི་ལོའི་བར་དུ་སྐུའི་འཕྲོད་བཞེས་ཀྱི་ཆུ་ཚན་ཁག་རྣམས་སུ་ཚར་ཁ་ཤས་ཕེབས་པ་མ་གཏོགས་ཨེ་ཝྃ་རང་དུ་བཞུགས།
ཀུན་རིག་གི་བསྙེན་པ་ཟླ་བ་གསུམ་དང༌། བྲག་རྫོང་མའི་སྐུ་

མཚམས་ཟླ་བ་བཞི་ཙམ་དང༌། མཁའ་སྤྱོད་མའི་སྐུ་མཚམས་ཟླ་བ་བཞི་ཙམ་དང༌། འཇམ་དབྱངས་དཀར་པོའི་སྐུ་མཚམས་ཟླ་བ་བཞི་ཙམ་དང༌། ཚེ་སྒྲུབ་ཟླ་ཤས་བཅས་བཞུགས་པ་དང༌། དེར་མ་ཟད་དུས་རྒྱུན་དུའང་སྐུ་མཚམས་ཀྱི་མིང་དམིགས་བསལ་མ་བཏགས་རུང༌།
མཚམས་པར་རློམ་པ་མང་པོས་ཀྱང་འགྲན་དུ་མེད་པའི་ཐུགས་དམ་ཁོ་ན་ལ་རྩེ་གཅིག་ཏུ་གཞོལ་བ་དང༌། རྒྱུད་ནས་བཤད་པ་ལྟར་གྱི་བདུད་རྩི་རིལ་བུའི་སྨན་རྣམས་འཛོམ་པ་དང་བསྟུན་ལོ་གཉིས་གསུམ་རེའི་མཚམས་ནས་བདུད་རྩི་རིལ་བུ་ཆིག་སྒྲུབ་རེ་ཆག་མེད་ལྟ་བུར་མཛད་པ་དང༌།
སྐབས་སྐབས་སུ་བླ་མ་མཆོད་པ་དང༌། ཡི་དམ་གྱི་ལྷ་འགའ་ཞིག་གི་སྒྲུབ་མཆོད་དང༌། ཆོས་སྲུང་རྣམས་ལ་སྐོང་གསོ་སོགས་ཉིན་གྲངས་ཁ་ཤས་རེ་གསུང་བ་དང༌།
དགུང་གྲངས་ཞེ་བཞིར་སོན་པ་ཆུ་འབྲུག་གི་ལོར། མཁན་ཆེན་རྡོ་རྗཻ་འཆང་བྱམས་པ་ཀུན་དགའ་བསྟན་འཛིན་དང༌། སྡེ་དགེ་ཆོས་རྒྱལ་ཆེན་པོ་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་སྟོན་འཁོར་རྣམས་མདོ་ཁམས་ནས་ཨེ་ཝྃ་དུ་ཕེབས།
མཁན་ཆེན་རྡོ་རྗེ་འཆང་གཅེན་བྱམས་པ་ཀུན་དགའ་བསྟན་འཛིན་གྱི་དྲུང་ནས་དཔལ་ཀྱེ་རྡོ་རྗེའི་རྒྱུད་ལམ་གྱི་དབང་དང༌།
ནཱ་རོ་མཁའ་སྤྱོད་ཀྱི་བྱིན་རླབས་སྔོན་དུ་འགྲོ་བའི་སྒོ་ནས་དེའི་སྔོན་འགྲོ་ཐུན་མོང་དང་ཐུན་མོང་མ་ཡིན་པ་དང༌། བསྐྱེད་རིམ་རྣལ་འབྱོར་བཅུ་གཅིག །རྫོགས་རིམ་རྩ་དབུ་མ། བདེ་བ་དང་འཇའ་ལུས་སྒྲུབ་པ།
མཁའ་སྤྱོད་ཡབ་ཡུམ་གྱི་འཕོ་ བ། ནང་གི་མཁའ་སྤྱོད་སྒྲུབ་པ་སོགས་ནཱ་རོ་མཁའ་སྤྱོད་མའི་ཉམས་ཁྲིད་ཡོངས་སུ་རྫོགས་པ་དང༌། ཆོས་ཉིད་དངོས་སུ་སྟོན་པའི་བྱིན་རླབས་བཅས་གསན་པ་དང༌།
སྡེ་དགེ་ཆོས་རྒྱལ་ཆེན་པོའི་དྲུང་ནས་ཀྱང་ཞལ་རྣམ་འགྱུར་བཅུ་བདུན་གྱི་རྗེས་སུ་གནང་བ་རྣམས་གསན་པར་མཛད་དོ། །གཞན་ཡང་དེ་སྐབས་ཀྱི་ལོ་སྔ་ཕྱི་ཀུན་ཏུ་གདུལ་བྱ་སོ་སོའི་མོས་པ་དང་བསྟུན་

ཏེ་ཟབ་པ་དང་རྒྱ་ཆེ་བའི་ཆོས་ཀྱི་བདུད་རྩིའང་ཅི་རིགས་པར་སྩལ་བའི་སྒོ་ནས་འགྲོ་བ་རྣམས་རྣམ་པར་གྲོལ་བའི་ལམ་ལ་བཀོད་པ་དང༌། ལོ་རེ་གཉིས་ཙམ་མ་གཏོགས་ཕལ་ཆེ་བར་ཆོ་འཕྲུལ་ཟླ་བའི་ཚེས་ཉི་ཤུའི་ཉིན།
ཨེ་ཝྃ་པའི་གཙུག་ལག་ཁང་དུ་དགེ་འདུན་འདུས་པ་རྒྱ་མཚོར་མང་ཇ་དང་གྲལ་འགྱེད་ལ་སོགས་པའི་བསྙེན་བཀུར་ཕུན་སུམ་ཚོགས་པའི་སྒོ་ནས་བླ་མ་མཆོད་པ་གསུང་བ་སོགས་མདོར་ན་རྣམ་དཀར་གྱི་ཕྲིན་ལས་ཁོ་ནས་དུས་འདའ་བར་མཛད་དོ།
།སྐྱེ་འཇིག་སྤྲོས་པ་ཀུན་བཅད་པའི། །རྒྱལ་རྣམས་འགྲོ་བ་སྒྲོལ་བའི་སླད། །སྣ་ཚོགས་སྤྲོ་དང་བསྡུ་བ་ཡི། །རྣམ་འཕྲུལ་སྒྱུ་མའི་རོལ་རྩེད་བཞིན། །དེ་སླད་ནམ་མཁའི་མཚན་ཅན་གྱི།
།མཚན་དཔེའི་རི་བོང་འཛིན་པ་ཡང༌། །འགྲོ་འདི་སྐལ་བ་དམན་པ་ཡིས། །བསྙུན་ཚུལ་སྤྲིན་གྱིས་བསྒྲིབས་པར་གྱུར། །ཁྱད་པར་རྟག་པར་འཛིན་པའི་བློས། འདིར་སྣང་ལ་ཆགས་ཡིད་ཅན་ཀུན། །སྒྲོལ་ཕྱིར་གཟུགས་སྐུའི་བཀོད་པ་ཡང༌།
།དབྱིངས་སུ་བསྟིམ་ལ་ཆས་པ་ན། །དུས་གསུམ་གཟིགས་པའི་ཡེ་ཤེས་ཀྱི། །སྟོན་ཀའི་ཟླ་ཤེལ་དག་པ་ལས། །འབྱུང་འགྱུར་སྟོན་པའི་བདུད་རྩིའི་ཟེར། །འགྲོ་འདིའི་བློ་མུན་སེལ་ཕྱིར་སྤྲོས།
།སྲིད་ན་རྙེད་པར་དཀའ་བའི་ནོར། །དམ་ཚིག་རྫས་རྣམས་རབ་སྩལ་ཏེ། །ཆོས་ཀྱི་རྒྱལ་པོར་དབང་བསྐུར་བ། །ཐུབ་པས་མ་ཕམ་མགོན་པོར་བཞིན། །དེ་ནས་བསྟན་དང་འགྲོ་བའི་མིག །ཉིན་མོའི་དཔལ་དེ་ནུབ་གྱུར་ཀྱང༌།
།བདུད་རྩིའི་འབྱུང་གནས་འདིའི་བཞུགས་པས། །ཐར་འདོད་ཡིད་ཀྱི་གདུང་བ་བསལ། །བླ་གོས་དམར་པོའི་འོད་རྡུལ་གྱིས། །ཐུན་མཚམས་ཆུ་འཛིན་ཕམ་བགྱིད་པ། །ཁམས་ཕྱོགས་ངུར་སྨྲིག་འཛིན་པ་ཀུན།
།རྙེད་དང་བཀུར་སྟིས་མཉེས་པར་བྱས། །ཁྱད་པར་ལྷག་པའི་ལྷ་མང་པོ། །སྒྲུབ་ཅིང་མཆོད་པའི་ཆུ་རྒྱུན་གྱིས། །བསོད་ནམས་མྱུ་གུ་སྐྱེད་

བསྲིངས་ཤིང༌། །ཐུགས་ཀྱི་རྒྱལ་མཚོ་ཡོངས་སུ་བཀང༌། །སླར་ཡང་སྒྱུ་མའི་ནོར་རྫས་ཀུན། །བསོད་ནམས་ཕུང་པོར་བསྒྱུར་བའི་སླད། །དབུས་གཙང་ལྗོངས་སུ་ཞབས་བཀོད་དེ། །མཆོད་དང་བསྙེན་བཀུར་ཅི་ཡང་བསྟབས།
།བྱིན་རླབས་ཟིལ་དངར་རབ་གཡོ་བའི། །གངས་ཅན་ལྗོངས་ཀྱི་གནས་ཆེན་རྣམས། །གང་གི་དད་དང་གུས་པ་ཡི། །འདྲེན་བྱེད་སྙིམ་པས་ལེགས་པར་བཟུང༌། །མང་དུ་ཐོས་ཀྱང་ཐོས་པ་བཙལ། །གྲུབ་པར་གྱུར་ཀྱང་སྒྲུབ་ལ་བརྩོན།
།རང་ཉིད་སྲིད་ཞིའི་རྩེར་འཕགས་ཀྱང༌། །བསྟན་ལ་གུས་པའི་སྲི་ཞུ་མཛད།། །།སྤྱི་དོན་གསུམ་པ་བསྟན་པའི་བདག་པོ་ཆེན་པོར་མངའ་གསོལ་ནས་བསྟན་པ་དང་སེམས་ཅན་གྱི་དོན་ཇི་ལྟར་མཛད་པའི་ཚུལ་ལ་གསུམ་སྟེ།
ཐོག་མར་ཀུན་མཁྱེན་ཨེ་ཝྃ་པ་ཆེན་པོའི་ཆོས་ཀྱི་རྒྱལ་སྲིད་ཆེན་པོར་མངའ་གསོལ་ནས་བསྟན་འགྲོའི་དོན་ཇི་ལྟར་མཛད་པའི་ཚུལ། དེ་ནས་མི་བདག་སའི་ཚངས་པ་ཆེན་པོས་སྤྱན་དྲངས་ཏེ་མདོ་ཁམས་སུ་བསྟན་འགྲོའི་དོན་ཇི་ལྟར་མཛད་པའི་ཚུལ།
སླར་ཡང་དབུས་གཙང་དག་པའི་ཞིང་དུ་བསྙེན་བཀུར་རྒྱ་ཆེར་བསྟབས་ཏེ་རང་གནས་གདན་ས་ཆེན་པོར་ཞབས་བཀོད་དེ་བསྟན་འགྲོའི་དོན་ཇི་ལྟར་མཛད་པའི་ཚུལ་ལོ།
།དེའི་དང་པོ་ནི། སྙིགས་དུས་ཀྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྣམ་ཐར་གསོལ་འདེབས་ལས། ཁྱབ་བདག་བླ་མའི་ལུང་གིས་དབུགས་དབྱུང་བཞིན། །རྒྱལ་བ་གཉིས་པའི་ཆོས་ཀྱི་རྒྱལ་ཐབས་ལ།
།བགྲང་བྱ་བདུན་གྱི་བར་དུ་དབང་བསྒྱུར་ནས། །རྣམ་དག་ལམ་སྲོལ་བསྟན་ལ་གསོལ་བ་འདེབས། །ཞེས་བཀའ་སྩལ་པ་ལྟར་ཏེ། དེའང་སྤྱིར་དམ་པ་འདི་ཉིད་ནི་ནང་དུ་ལུང་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་ཡང༌།
ཕྱི་རོལ་གྱི་རྣམ་པར་གཡེང་བའི་སྤྲོས་

པ་མཐའ་དག་རྨི་ལམ་གྱི་རང་བཞིན་ལྟ་བུར་མངོན་སུམ་དུ་གཟིགས་པ་ལ་བརྟེན་ནས། སྐུ་ན་ཆུང་ངུའི་དུས་ནས་གཅེན་བྱམས་པ་ཀུན་དགའ་བསྟན་འཛིན་གྱི་དྲུང་དུ་བདག་གྲྭ་རྐྱང་ཞིག་བྱས་ཏེ་ཟུར་དུ་བཞུགས་ཆོག་པའི་སྙན་སྦྲོན་ཡང་ཡང་འབུལ་བར་མཛད་ནའང༌།
དེ་བཞིན་མཛད་པ་ཞིག་མ་བྱུང་ལ། དེ་རྗེས་གོང་དུ་བཤད་པ་ལྟར་རྗེ་འདི་མདོ་ཁམས་ནས་ཡར་ཨེ་ཝྃ་དུ་ཕེབས་པའི་སྐབས་ཀྱང༌། སྡེ་དགེ་ཆོས་རྒྱལ་ཆེན་པོས་གཅེན་མཁན་ཆེན་ཁྲི་ཐོག་པ་བྱམས་པ་ཀུན་དགའ་བསྟན་འཛིན་མདོ་ཁམས་སུ་གདན་འདྲེན་ཞུ་མི་ཆེད་དུ་མངགས་པར་བརྟེན།
ས་སྐྱ་ནས་ཀྱང་བླ་བྲང་རྩིས་སྤྲོད་འཕྲལ་དུ་བགྱིས་ཏེ་མདོ་ཁམས་སུ་ཕེབས་དགོས་ཚུལ་དང༌།
གལ་སྲིད་རྩིས་སྤྲོད་འགྲིག་མིན་ཡོད་ཚེ་རྗེ་འདི་མཁན་པོར་བསྐོ་བཞག་བགྱིས་ཆོག་ཚུལ་བཀའ་ཕེབས་ནའང༌། དེ་དག་ལ་ཐུགས་འདུན་གཏན་ནས་མ་མཛད་རུང༌། དགུང་གྲངས་ཞེ་བདུན་ཏུ་ཕེབས་པ་མྱོས་བྱེད་ཅེས་པ་ཤིང་མོ་ལུག་གི་ལོར་ཕན་ཁང་མཁན་རིན་པོ་ཆེ་བྱམས་པ་དཔལ་ལྡན་བཟང་པོ་ཨེ་ཝྃ་པའི་མཁན་ས་དགོངས་ཁྲོལ་ནན་ཏན་ཆེན་པོས་ཞུས་པར་བརྟེན།
ཨེ་ཝྃ་པའི་བླ་ཁག་ཁང་ཚན་དང་བཅས་པ་ཐམས་ཅད་ཀྱིས་མགྲིན་གཅིག་ཏུ།
ད་ནི་རྗེ་འདི་ཁོ་ན་ཀུན་མཁྱེན་ཨེ་ཝྃ་པ་ཆེན་པོའི་ཆོས་ཀྱི་རྒྱལ་སྲིད་ཆེན་པོར་མངའ་གསོལ་བར་འོས་སོ་ཞེས་གླེང་ཞིང༌། རྗེ་འདི་ལའང་གསོལ་བ་ཕུར་ཚུགས་སུ་བཏབ་པ་ན། སྤྱིར་དགོན་པའི་འཛིན་སྐྱོང་གི་ཁུར་འདི་ཤེས་འཁོས་ཀྱིས་ལྕོགས་དཀའ་བར་མ་ཟད།
གལ་སྲིད་བསྟན་པའི་ཁུར་བླངས་ཀྱང་ཆགས་སྡང་འཕེལ་བའི་རྒྱུ་ཁོ་ན་ལས་མ་འདས་པས་ཨེ་ཝྃ་པའི་མཁན་ས་འཛིན་མི་དགོས་པའི་དགོངས་ཁྲོལ་དགོས་ཚུལ་ནན་ཏན་གྱིས་བཀའ་སྩལ་རུང༌།
ཨེ་ཝྃ་པའི་བླ་ཁག་ཁང་ཚན་ཐམས་ཅད་ཀྱིས་མཁན་པོར་འོས་པ་རྗེ་འདི་ཁོ་ན་ལས་གཞན་སུ་ཡང་མེད་དོ་ཞེས་དཔལ་ལྡན་ས་སྐྱའི་འཇམ་མགོན་ཁྲི་

ཆེན་རིན་པོ་ཆེ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོའི་གསེར་སྙན་རིན་པོ་ཆེར་གསོལ་བ་ན། དེས་ཀྱང་སྟོབས་ཀྱི་འཁོར་ལོས་སྒྱུར་བ་གཞུང་ས་དགའ་ལྡན་ཕོ་བྲང་བ་ཆེན་པོར་སྙན་སྤྲོན་ཕུལ་ཏེ།
དེ་དག་ནས་ཀྱང་ཁྱོད་ཀྱིས་བསྟན་པ་དང་སེམས་ཅན་གྱི་དོན་དུ་སྙིང་སྟོབས་ཆེས་ཆེར་བསྐྱེད་དེ། ཀུན་མཁྱེན་ཨེ་ཝྃ་པ་ཆེན་པོའི་བསྟན་པའི་ཁུར་ཆེན་པོ་ཁྱེད་ལ་སྤྱི་དང་བྱེ་བྲག་གི་བསྟན་པ་རིན་པོ་ཆེ་དབྱར་གྱི་མཚོ་བཞིན་དུ་སྤེལ་བ་དང༌།
འོས་སུ་གྱུར་པའི་གདུལ་བྱ་རྣམས་ཀྱང་སྨིན་གྲོལ་ལ་བཀོད་ཅིག་ཅེས་པའི་བཀའ་སྩལ་གསེར་གྱི་ཕྲེང་བ་དབྱར་གྱི་གྲུ་ཆར་བཞིན་དུ་བསྙིལ་བ་དང༌། དེར་མ་ཟད་ཁང་སར་ཞབས་དྲུང་རིན་པོ་ཆེ་ངག་དབང་བློ་གྲོས་བསྟན་འཛིན་ནི་དེ་སྐབས་གླིང་མགོ་ཟི་དགོན་དུ་བཞུགས་པ་དང༌།
ཀླུ་ལྡིངས་ཞབས་དྲུང་རིན་པོ་ཆེའང་སྡེ་དགེར་ཕེབས་པར་བརྟེན། གཞན་མཁན་པོར་འོས་པ་སུའང་མེད་གཤིས་རེ་ཞིག་མཁན་པོ་ཞལ་བཞེས་མི་མཛད་ཐབས་མེད་དུ་གྱུར་ཏེ།
སྙིགས་མའི་སེམས་ཅན་མི་སྲུན་པའི་སྤྱོད་པ་རླུང་དམར་ལྟར་འཚུབས་པའི་ནང་འདིར་བསྟན་པ་དང་སེམས་ཅན་ལ་ཅི་ནུས་ཀྱིས་ཕན་གདགས་པར་བཞེད་དེ།
ལོ་དེའི་ཧོར་ཟླ་བཅུ་གཅིག་པ་མགོ་ཟླའི་དཀར་ཕྱོགས་ཀྱི་གྲལ་ཚེས་བཅོ་ལྔའི་ཉིན་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་གྱི་གཙུག་ལག་ཁང་ཆེན་པོར་བསུ་བའི་བཀོད་པ་ལྟ་བས་ཆོག་མི་ཤེས་པའི་ཚོགས་དང་བཅས་པས་བྱོན་ཏེ།
ལྷ་དང་མི་དང་ལྷ་མ་ཡིན་དང༌། གནོད་སྦྱིན་དང་དྲི་ཟ་དང་གྲུལ་བུམ་ལ་སོགས་པ་ཐམས་ཅད་ཀྱི་རལ་པའི་ཐོར་ཚུགས་ཨནྡ་རྙིལ་གྱི་མདོག་ལྟ་བུས་ལན་ཅིག་མ་ཡིན་པར་བཏུད་པའི་མི་འཇིགས་གདོང་ལྔས་བཏེག་པའི་ཆོས་ཀྱི་ཁྲི་འཕང་འཐོན་པོ་ག་ལ་བར།
ཞབས་ཀྱི་ཆུ་སྐྱེས་དམར་པོ་རྣམ་པར་བཀོད་དེ་ཇི་ལྟར་་གསེར་གྱི་ལྷུན་པོ་གུར་གུམ་གྱི་ཆར་པས་ལན་བརྒྱ་སྟོང་དུ་བཀྲུས་པ་ལ།
སླར་ཡང་འཆར་ཀའི་ཉི་

འོད་ཀྱི་ཐིགས་པས་ཡོངས་སུ་དྲན་པ་བཞིན་དུ་ལྷམ་མེར་བཞུགས་པ་ན། སྔོན་བཅོམ་ལྡན་འདས་ལ་ལྷའི་དབང་པོ་ཚངས་པ་དང༌། བརྒྱ་བྱིན་གྱིས་བཀྲ་ཤིས་པའི་རྫས་ཀྱིས་མངོན་པར་མཆོད་དེ། ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་དང་ཚུལ་མཚུངས་པར་ཆོས་ཀྱི་དུང་དང༌།
ལམ་འབྲས་གླེགས་བམ་དང༌། བཀྲ་ཤིས་པའི་རྫས་བརྒྱད་ལ་སོགས་པ་སྔོན་དུ་འགྲོ་བའི་དཔལ་ལྡན་ས་སྐྱའི་ལེགས་འབུལ་དང༌། ཨེ་ཝྃ་པའི་བླ་བྲང་ཁག་རྣམས་དང༌།
ཁང་ཚན་བཅུ་གཅིག་དང༌། གཞན་ཡང་གྲྭ་རིགས་སྦྱིན་བདག་དང་བཅས་པ་རྣམས་ནས་རང་རང་གི་འབྱོར་པ་དང་བསྟུན་པའི་ལེགས་འབུལ་གྱི་དངོས་པོ་རི་ལྟར་སྤུངས་ཏེ། རྒྱལ་བས་ལུང་གིས་བསྔགས་པའི་ངོར་ཆེན་རྡོ་རྗེ་འཆང་ཆེན་པོའི་ཆོས་ཀྱི་རྒྱལ་སྲིད་ཆེན་པོར་ཡོངས་སུ་མངའ་གསོལ་བས་སྐལ་བ་བཟང་པོའི་དུས་ཀྱི་ཆུ་གཏེར་དབྱར་གྱི་མཚོ་བཞིན་དུ་རྒྱས་པར་གྱུར་ཏོ།
།གཞན་ཡང་ངོར་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་དབང་བསྐུར་བའི་གནས་དབང་ཁང་དུ་གྲགས་པ་དང༌།
དེའི་ཐོག་གཡབས་ཆེན་དུ་གྲགས་པ་བཅས་ཀྱི་བཞུགས་ཁྲི་སོ་སོའི་སྟེང་དུའང་ཁྲི་འབུལ་ཟབ་རྒྱས་དང་བཅས་པས་མངའ་གསོལ་ཞིང༌། དེ་ལྟར་བགྱིས་པའི་དགེ་ཚོགས་རྣམས་ཀྱང་འཁོར་གསུམ་རྣམ་པར་མི་རྟོག་པའི་བསྔོ་བའི་རྒྱས་འདེབས་པར་མཛད་པ་དང༌།
དེ་ལྟ་བུའི་དུས་ཀྱི་ཚེ་ནམ་མཁའི་དབྱིངས་ཐམས་ཅད་ཀྱང་འཇའ་སྤྲིན་གྱིས་གང་བ་ལ་སོགས་པ་བཀྲ་ཤིས་པའི་ལྟས་མང་པོའང༌།
ཇི་ལྟར་པདྨོ་རྣམ་པར་རྒྱས་པའི་ཚལ་དུ་སྤྲང་རྩི་འཐུང་བའི་བུང་བ་གཞོན་ནུའི་ཚོགས་རྣམས་མ་བསྡུས་པར་ཡང་ངང་གིས་འདུ་བ་བཞིན་དུ་མངོན་སུམ་དུ་ལྷགས་པར་གྱུར་ཏོ།
།དེ་ལྟར་ཆོས་ཀྱི་ཁྲི་ལ་ཞབས་སེན་བཀོད་མ་ཐག་པ་ནས་དཔལ་གྱི་མགུར་ལས། དུང་གི་ཚེམས་བར་ནས་འཕྲུལ་གྱི་ལྗགས་བརྐྱངས་ཏེ། དུས་གསུམ་

གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཆོས་ཀྱི་འཁོར་ལོ་བསྐོར་བའི་དབུ་བཙུགས་པ་ནས་བཟུང་སྟེ། དགུང་གྲངས་ང་བཞིར་སོན་པ་ཆུ་སྟག་ལོའི་བར་མཁན་པོ་ལོ་བདུན་མཛད།
ལོ་རེ་བཞིན་དགུན་གྱི་དུས་སྟོད་སྨད་བར་གསུམ་ནས་འདུས་པའི་དོན་དུ་གཉེར་བ་མང་དུས་ཉིས་བརྒྱ་ལྷག་ཙམ་དང༌། ཉུང་དུས་ཕྱེད་ཉིས་བརྒྱ་བསྐོར་ལ་གསུང་ངག་རིན་པོ་ཆེ་ལམ་འབྲས་ཚོགས་བཤད་ཀྱི་སྨིན་བྱེད་ཀྱི་དབང་དང༌།
གྲོལ་བྱེད་ཀྱི་ཁྲིད་དང༌། རྒྱབ་རྟེན་ལུང་དང་བཅས་པ་ཡོངས་སུ་རྫོགས་པའི་ཚར་བདུན་དང༌། དཔྱིད་ཀྱི་དུས་དེ་དག་ཐམས་ཅད་ལ་དགེ་བསྙེན་དང༌། དགེ་ཚུལ་དང༌།
དགེ་སློང་གི་སྡོམ་པ་རྣམས་ལེགས་པར་འབོགས་པར་མཛད་ཅིང༌། འོན་ཀྱང་དགུང་གྲངས་ལྔ་བཅུར་སོན་པ་ས་ཁྱི་ལོར་ལམ་འབྲས་གྲུབ་མཚམས་སུ་མགུལ་ཆམ་ལྟ་བུས་ཅུང་ཟད་སྙུན་ཚུལ་བཞེས་པ་ལ་བརྟེན་ནས།
དེ་ལོའི་གྲྭ་གསར་རྣམས་ལ་རབ་བྱུང་བསྙེན་རྫོགས་ཀྱི་སྡོམ་པ་རྣམས་གཅེན་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱིས་སྩལ་བར་མཛད་དོ། །གཞན་ཡང་དེ་དག་གི་བར་སྐབས་རྣམས་སུའང་གདུལ་བྱ་སོ་སོའི་མོས་པ་དང་བསྟུན་ཏེ་དབང་དང༌།
རྗེས་གནང་དང༌། ལུང་ལ་སོགས་པ་ཆོས་ཀྱི་བདུད་རྩིའང་ཅི་རིགས་པ་སྩལ་ཏེ་གདུལ་བྱ་རྣམས་ཀྱི་རྣམ་པར་གྲོལ་བའི་ལོ་ཏོག་མཐའ་དག་ཆེས་ཆེར་རྒྱས་པར་མཛད་དོ།
།ཆོས་ཀྱི་བདུད་རྩི་སྩལ་བ་དེ་དག་ཀྱང་བསྟན་པ་དང་སེམས་ཅན་གྱི་དོན་འབའ་ཞིག་ལ་དགོངས་ཏེ། ཕྱག་ལེན་ཕྲ་མོ་ཚུན་ཆད་ཀྱང་སླ་ཆོས་སུ་མ་སོང་བར་དགག་སྒྲུབ་ཀྱི་བཅའ་བ་དམ་པོ་མཛད་པ་ནི་མཁས་པ་རྣམས་ཀྱིས་བསྔགས་པའི་གནས་སུ་གྱུར་པའི་རྣམ་ཐར་ངོ་མཚར་བ་ཞིག་གོ
།དགུང་གྲངས་ཞེ་དགུར་སོན་པ་མེ་བྱ་ལོའི་ཧོར་ཟླ་ལྔ་པའི་ནང་བོད་ཀྱི་རྡོ་རྗེ་གདན་དཔལ་

ལྡན་ས་སྐྱའི་ཆོས་གྲྭ་ཆེན་པོར་ཁྲི་མཇལ་ལ་ཕེབས་ཏེ། ས་སྐྱ་གཞུང་དུ་མཎྜལ་སྐུ་གསུང་ཐུགས་རྟེན། ཚན་གྲངས་དང་མཆོད་ཆའི་རིགས་སྣ་ཚོགས་པ། མ་ཧཱ་ཙི་ནའི་ཡུལ་གྱི་ལྗོན་འདབ་འཁོར་དྲུག་བཅུ་གསུམ། རྒྱ་དངུལ་འདེགས་སྲང་ཉེར་ལྔ།
རྟ་གཉིས་བཅས་དང༌། འཇམ་མགོན་ཁྲི་ཆེན་རིན་པོ་ཆེ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོ་སྐུ་སྒེར་གྱི་འབུལ་བར་ཚན་གྲངས་སྣ་ཚོགས་པ་དང༌། ལྗོན་ཇ་འཁོར་དྲུག་ལྔ།
བོད་དངུལ་ཊམ་སྲང་བཅོ་ལྔ་བཅས་དང༌། སྔགས་འཆང་གྲུབ་པའི་དབང་ཕྱུག་ངག་དབང་ཀུན་དགའ་རིན་ཆེན་པ་དང༌། བསྟན་དང་འགྲོ་བའི་དཔལ་གྱུར་མགོན་པོ་དངོས་གྲུབ་དཔལ་འབར་བ་དང༌། འཇམ་མགོན་ཐམས་ཅན་མཁྱེན་པ་ངག་དབང་ཀུན་དགའ་རྒྱལ་མཚན་བཅས་ཀྱི་སྐུ་སྒེར་སོ་སོར་ཚན་གྲངས་རིགས་སྣ་ཚོགས་པ་དང༌།
ལྗོན་ཇ་འཁོར་དྲུག་བཞི་རེ་བཅས་དང༌། གདུང་སྲས་རིན་པོ་ཆེ་ངག་དབང་རྡོ་རྗེ་རིན་ཆེན་པ་དང༌།
ངག་དབང་བཀྲ་ཤིས་རིན་ཆེན་བཅས་ཀྱི་སྐུ་སྒེར་སོ་སོར་ལྗོན་འདབ་འཁོར་དྲུག་གཉིས་རེའི་གཙོས་པའི་ཚན་གྲངས་ཁ་ཤས་རེ་དང༌། རྗེ་བཙུན་མ་ཁག་རྣམས་དང༌། ལྷ་ཁང་མཁན་རིན་པོ་ཆེ་དང༌། ས་སྐྱ་ཞབས་པད་བཅས་སུའང་ལྗོན་ཇ་འཁོར་དྲུག་རེ་རེའི་གཙོས་པའི་ཚན་གྲངས་ཁ་ཤས་དང༌།
གཞན་ཡང་གསོལ་གཟིམ་མཆོད་གསུམ་དང༌། མགྲོན་གཉེར་དང༌། དྲུང་ཡིག་དང༌། ལྡེ་ཕྱུང་བ་དང༌། རྩྭ་གཉེར་དང༌། ཤིང་གཉེར་སོགས་ལའང་རང་རང་གི་གོ་བབས་དང་བསྟུན་པའི་གནང་སྦྱིན་གང་ལ་གང་འོས་དང༌།
ཁྱད་པར་ཆོས་སྡེ་ལྷོ་བྱང་གི་ལྷ་ཁང་ཁག་རྣམས་སུ་བཞུགས་པའི་རྟེན་གསུམ་ངོ་མཚར་བ་རྣམས་ཀྱི་མདུན་དུ་མཆོད་པའི་ཁྱད་པར་ཤིན་ཏུ་རྒྱ་ཆེ་བ་དང༌།
སྤྲུལ་པའི་ལྷ་ཁང་ཆེན་མོར་དགེ་འདུན་འདུས་པ་བརྒྱ་མཚོའི་ཚོགས་ལ་མང་ཇ་གྲལ་འགྱེད་དང་བཅས་པའི་བསྙེན་བཀུར་

ཕུན་སུམ་ཚོགས་པ་སྟོབ་པར་མཛད་ཅིང༌། དེ་སྐབས་འཇམ་མགོན་ཁྲི་ཆེན་རིན་པོ་ཆེ་ནས། སྔོན་གྱི་དུས་སུ་ངོར་པ་ཞེས་ཐམས་ཅད་ཀྱིས་སྒྲིག་ལམ་དམ་པའི་ཚད་བཞག་ས་ལྟ་བུ་ཡིན་ནའང༌། དུས་ཕྱིས་དགེ་འདུན་གྱི་སྒྲིག་ཇེ་ལྷོད་ཇེ་ཡང་དུ་སོང་བར་བརྟེན།
ད་ཆ་སྔར་གྱི་རྩིས་ནས་སྒྲིག་ལམ་མེད་པ་ལྟ་བུར་སོང་ཡོད་ཚོད་དུ་འདུག་གཤིས། འདི་ནས་ཀྱང་མཁན་པོ་སྔ་མ་རིམ་ཅན་ལ་སྒྲིག་ལམ་བསྡམ་དགོས་ཚུལ་གླེང་བ་ཡིན་ནའང༌།
འདི་བྱས་ཞེས་སྟོན་རྒྱུ་ཡོད་པ་ཞིག་མ་བྱུང་བས། ད་ཆ་ཁྱེད་ཀྱིས་དགེ་འདུན་གྱི་སྒྲིག་ལམ་མཐའ་དག་སྔར་བཞིན་སོར་ཆུད་པ་ཞིག་བྱ་དགོས་སོ་ཞེས་བཀའ་སྩལ་རིན་པོ་ཆེ་གསེར་གྱི་ཅོད་པན་ལྟ་བུ་ཤིན་ཏུ་ལྕི་བ་ཕེབས་རུང༌།
སྤྱིར་དགེ་འདུན་གྱི་སྒྲིག་ལམ་སྔར་ལྟར་སོར་ཆུད་པ་ཞིག་བྱུང་ན་ལེགས་པ་བཞིར་བཅས་ཀྱང༌། དེ་བཞིན་བགྱིས་ཚེ་དུས་དབང་གིས་ཅི་འགྱུར་མ་རྟོགས་པས། དེ་ལྟར་མི་དགོས་པའི་དགོངས་ཁྲོལ་ནན་ཏན་གྱིས་ཞུ་བར་མཛད་ནའང༌།
སྒྲིག་ལམ་མ་བསྡམས་ཐབས་མེད་ཡིན་ཚུལ་དང༌། འདི་ནས་ཀྱང་བླ་གྲྭ་ཚང་མར་བཀའ་ཤོག་ཅིག་སྩལ་ཆོག་ཚུལ་གསུངས་པ་བཞིན་བཀའ་ཤོག་ཅིག་ཀྱང་སྩལ་བར་བརྟེན།
རྗེས་ནས་རིམ་གྱིས་སྙན་སྦྲོན་ཕུལ་ཆོག་པར་གསོལ་ནས་ཨེ་ཝྃ་དུ་ཕེབས་ཏེ། ཇི་སྐད་དུ་ལེགས་པར་བཤད་པ་རིན་པོ་ཆེའི་གཏེར་ལས། རང་གིས་ལེགས་པར་ཤེས་ན་ཡང༌། །བྱ་བ་ཐམས་ཅད་གྲོས་ཀྱིས་བསྒྲུབ། །མི་གང་གྲོས་ལ་མི་དགའ་བ།
།འགྱོད་པ་རིན་གྱིས་ཉོ་བ་ཡིན། །ཞེས་འབྱུང་བ་ལྟར་ལོ་དེའི་ཧོར་ཟླ་བཅུ་པའི་ནང་མདོ་ཁམས་ནས་གཅེན་མཁན་ཆེན་རྡོ་རྗེ་འཆང་དཔོན་འཁོར་རྣམས་ཨེ་ཝྃ་དུ་མ་ཕེབས་ཀྱི་བར་ལ་བཀའ་ཤོག་སུ་ལའང་བསྟན་པར་མ་མཛད་ཅིང༌།
དེ་རྗེས་གཅེན་མཁན་ཆེན་རྡོ་རྗེ་འཆང་དང༌། གཅུང་མཛོད་པ་ནོར་ལྡན་ཤེས་རབ་བཟང་པོ་བཅས་བཀའ་བགྲོས་ཏེ། བསྟན་པའི་དོན་ཁོ་ན་

ལས་རང་གི་དོན་ནི་ཅི་ཡང་མེད་གཤིས་བཟང་ངན་ཅི་འགྱུར་ཡང་སྒྲིག་ལམ་བསྡམ་པར་ཐུགས་ཐག་བཅད་དེ། ས་སྐྱ་ནས་སྩལ་བའི་བཀའ་ཤོག་ཐམས་ཅད་ལ་བསྟན་ཞིང༌། གཙོ་ཆེར་སེམས་དཔའ་ཆེན་པོའི་བཅའ་ཡིག་ལྟར་དང༌། དེའི་རྒྱབ་སྐྱོར་དུ་བཅའ་ཡིག་གསར་པ་ཞིག་ཀྱང་བཟོས་ཏེ།
མཆོག་དམན་ཀུན་གྱིས་དེ་བཞིན་བྱེད་དགོས་ཚུལ་གསུངས་པས། ཐམས་ཅད་ཀྱིས་དེ་བཞིན་བྱེད་པར་ཁས་བླངས་ཏེ་ཐིལ་ཚེ་འཛུགས་པའི་སྐབས། ཡིད་སྲུབས་ཀྱིས་རྒྱུད་བསླད་པའི་སྐྱེ་བོ་ངན་པ་ངན་འགྲོའི་གཡང་སར་མངོན་སུམ་དུ་རྒྱུག་པར་རྩོམ་པ་ཁ་ཅིག་གིས་དཀྲུགས་པའི་རྐྱེན་གྱིས་ཇི་སྐད་དུ།
ཤེས་རབ་མེད་པའི་བླུན་པོ་རྣམས། །མང་ཡང་དགྲ་ཡི་དབང་དུ་འགྲོ།
།ཞེས་པ་ལྟར་མི་ཉག་ཁང་ཚན་པས་ཐིལ་ཚེ་མ་བཙུགས་པར་བརྟེན་རིམ་གྱིས་ཟློས་གཞི་ཇེ་ཆེར་གྱུར་ཏེ་ཨེ་ཝྃ་པའི་བླ་ཁག་ལྔ་དང༌། ཁང་ཚན་བཅུ་ཕྱོགས་གཅིག་དང་མི་ཉག་ཁང་ཚན་ཕྱོགས་གཅིག་ཏུ་བྱས་ཏེ་ཐོག་མར་ས་སྐྱ་དང༌།
དེ་ནས་གཞིས་རྩེ་རྫོང་དང༌། དེ་རྗེས་མདའ་དཔོན་ལྕང་ལོ་ཅན་པ་རྣམས་སུ་རིམ་གྱིས་གཏུགས་ཏེ་འཁྲུགས་ལོང་ཇེ་ཆེར་འཕེལ་བར་གྱུར་རུང༌། རྗེ་འདིའི་མནལ་ལམ་གྱི་གསལ་སྣང་དུ།
གཟིམ་ཆུང་གི་ཐོག་ཏུ་རྒྱལ་མཚན་གྱི་སྲོག་ཤིང་ཞིག་བརྟན་པར་བཙུགས་ཏེ། དེ་ལ་རྒྱལ་མཚན་གསར་དུ་བསྐོན་པ་དང༌། ཡང་བསང་དར་ཆེན་པོ་ཞིག་བཙུགས་པར་ཕྱོགས་གཞན་ཞིག་ནས་མེ་ཆེན་པོ་ཞིག་འབར་ཏེ་བསྲེག་པར་བརྩམས་ཀྱང་བསྲེག་པར་མ་ནུས་པ་ལ་སོགས་པའི་མཚན་ལྟས་འགའ་ཞིག་བྱུང་བར་བརྟེན།
རང་རེ་རྣམས་ཀྱིས་སངས་རྒྱས་ཀྱི་བསྟན་པ་ཁོ་ན་བསམས་ཏེ་དགེ་འདུན་གྱི་སྒྲིག་ལམ་བསྡམས་པ་ལ། བདུད་ཀྱི་རིས་ཀྱིས་གླགས་ལྟས་པར་གྱུར་ནའང༌།
ད་ནི་མི་རིང་བར་ཡིད་སྲུབས་ཀྱི་དཔུང་ལས་རྣམ་པར་རྒྱལ་བར་འགྱུར་རོ་ཞེས་ལུང་བསྟན་པ་བཞིན། དེ་ཁོ་ན་ལྟར་མི་རིང་བར་ཕ་རོལ་པོའི་

གཙོ་བོར་གྱུར་པ་རྣམས་ཀྱིས་ད་ནི་རང་རེ་རྣམས་ཡུལ་འདིར་མི་ཆགས་པས་འགྲོ་བར་འོས་སོ་ཞེས་སྨྲས་ཏེ། མི་འདོད་བཞིན་དུ་ཕ་རོལ་གྱི་གྲྭ་མང་ཐམས་ཅད་ཁྲིད་དེ་སོང་བ་ན། དེའི་རྗེས་སུ་མདའ་དཔོན་ལྕང་ལོ་ཅན་པ་འཁོར་བཅས་ཀྱང་བྱོན་ཏེ།
པ་རྣམ་དུ་འཕྲད་པ་ན་ཕ་རོལ་པོ་དེ་དག་ནང་འཁྲུགས་ཀྱི་རྣམ་པས་གྲྭ་མང་རྣམས་ཀྱིས་གཙོ་བོ་རྣམས་འདི་དང་འདི་ཡིན་ནོ་ཞེས་དངོས་སུ་སྨོས་པ་ལ་བརྟེན་ནས། མདའ་དཔོན་པས་ཀྱང་གཙོ་བོ་དེ་རྣམས་ཚར་བཅད་ཅིང༌།
དེ་འཕྲོས་ཀྱི་གྲྭ་མང་རྣམས་ཀྱང་ཚུར་འོངས་ཏེ་སྒྲིག་ལམ་མཐའ་དག་ཚུལ་བཞིན་དུ་བསྲུང་བར་ཁས་བླངས་པར་གྱུར་ཏོ། །འདི་ལྟ་བུ་ནི་ཆོས་སྐྱོང་བའི་སྲུང་མ་རྣམས་ཀྱིས་ཕྲིན་ལས་བསྒྲུབས་པ་ཡིན་པར་གོར་མ་ཆག་གོ
།མདོར་ན་དེ་སྔོན་དུ་དགོན་པའི་སྒྲིག་ལམ་ཕལ་ཆེར་ཞིག་སྟེ་མགོ་མེད་འཇུག་མེད་ལྟ་བུར་སོང་ཡང༌། དེང་སྐབས་སྒྲིག་ལམ་སྐྱོན་མེད་ལྟ་བུ་ཡོད་པ་འདི་ནི་རྗེ་འདི་དང༌།
དེའི་ཕྲིན་ལས་པ་གཅུང་མཛོད་པ་ནོར་ལྡན་ཤེས་རབ་བཟང་པོ་བཅས་ཀྱི་བཀའ་དྲིན་ལས་བྱུང་བ་ཡིན་ནོ། །གཞན་ཡང་དགོན་པའི་གཏོང་སྒོ་དང༌། དུས་དང་ཁྱད་པར་གྱི་མཆོད་པ་རྣམས་ཀྱང་སྔར་ལས་གོང་འཕེལ་དུ་མཛད་པ་དང༌།
ས་མཆོད་ཆེན་མོའི་སྐབས་ཁྱེར་རྒྱུའི་གོས་ཆེན་གྱི་ཡོ་བྱད་རྙིང་སོང་ཕལ་ཆེར་ཀྱང་གསར་དུ་བཟོས་པ་དང༌། གོང་དུ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་རྣམ་ཐར་དུ་གསལ་བ་ལྟར་གྱི་རྗེ་འདི་སྐུ་མཆེད་རྣམས་ནས་གཙུག་ལག་གི་ཚོགས་འབོལ་ཡོངས་སུ་རྫོགས་པ་གསར་བཟོས་དང༌།
དེའི་སྟེང་གི་གྲུམ་རྩེའི་གྲལ་གདན་རྣམས་གསར་སྦྱོར་མཛད་པ་བཅས་ལའང་རིན་ཆེན་གཉིས་པ་རྡོ་ཚད་མང་དུ་སོང་བ་དང༌།
རབ་བྱུང་བསྙེན་རྫོགས་སྩལ་བའི་སྐབས་ཀྱི་མཁན་སློབ་ལས་གྲྭ་དང་བཅས་པའི་སྣམ་སྦྱར་རྣམས་ཀྱང་གསར་བཟོས་མཛད་པ་སོགས་མདོར་ན་ལྷ་ཁང་སྟེང་ཤོད་ཐམས་

ཅད་དུ་ཉམས་གསོ་དགོས་རིགས་ཡོངས་སུ་རྫོགས་པ་ཉམས་གསོས་ཕུལ་དུ་ཕྱིན་པར་མཛད་པ་དང༌། ཁྱད་པར་ཨེ་ཝྃ་པའི་མགོན་ཁང་ཤར་དུ་སྔོན་ཟླ་བ་བྱུང་ངོ་ཅོག་གི་ཚེས་ཉེར་དྲུག་ནས་ཉེར་དགུའི་བར་ལ་བསྟོད་གསར་རྙིང་གི་དབྱངས་ཤེས་རིགས་རྣམས་ཚོགས་ཏེ།
མགོན་པོ་ཆེ་ཆུང་གི་སྐོང་བ་དང་འབྲེལ་བར་ཉིན་བཞི་ལ་བསྟོད་གསར་རྙིང་གི་དབྱངས་ཡོངས་སུ་རྫོགས་པ་ཚར་རེ་འགྲོ་བར་བྱེད་པའི་རྒྱུན་མཆིས་པ་ལ། བར་སྐབས་ཞིག་ནས་དཔོན་སློབ་ཚོགས་ལ་མ་བྱོན་པའི་རྐྱེན་གྱིས་ཆད་སོང་བར་བརྟེན།
དུས་ཕྱིས་ངོར་པའི་དབྱངས་ཆེན་བཅོ་བརྒྱད་ཀྱི་རྒྱུན་ཆད་ལ་ཁད་དུ་གྱུར་ནའང༌། བདག་ཅག་གི་དཔལ་ལྡན་བླ་མ་དམ་པ་འདིས་ཟླ་བ་བྱུང་ངོ་ཅོག་གི་ཚེས་ཉེར་དྲུག་ནས་ཉེར་དགུའི་བར་ལ་སྐོང་བ་རྣམས་སྔར་བཞིན་འཛུགས་པར་མཛད་པ་ལ་བརྟེན་ནས་དེང་སྐབས་དབྱངས་ཆེན་བཅོ་བརྒྱད་ཀྱི་རྒྱུན་མ་ནུབ་པར་གནས་པ་འདིའང་རྗེ་བླ་མ་དམ་པ་འདིའི་བཀའ་དྲིན་ལས་བྱུང་བ་ཡིན་ལ།
དེ་སྐབས་སུ་བོད་དང་སིང་གི་རྒྱལ་ཁབ་འཁྲུགས་པའི་རྐྱེན་གྱིས་དབུས་གཙང་ཐམས་ཅད་དུ་ཟིངས་ཆ་ཆེ་བར་བྱུང་ནའང༌། ཨེ་ཝྃ་པའི་ཆོས་གཞིས་མི་སེར་ཐམས་ཅད་སྔར་རྒྱུན་ལས་ཉམས་ཆག་ཏུ་མ་སོང་བར་མགོ་འདོན་དཔྱིས་ཕྱིན་པར་མཛད་པ་སོགས་ལུགས་གཉིས་ཆར་གྱི་སྒོ་ནས་བཀའ་དྲིན་ཕུལ་དུ་བྱུང་བ་ཡིན་ནོ།
།གཞན་ཡང་སྔ་ཕྱིར་བདུད་རྩི་རིལ་བུ་ཆིག་སྒྲུབ་ཚར་ཁ་ཤས་མཛད་པ་དང༌།
རང་ཉིད་མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་ཀྱང༌། ཇི་སྐད་དུ། མཁས་པ་ཡོན་ཏན་མཛོད་འཛིན་པ། །དེ་དག་ལེགས་བཤད་རིན་ཆེན་སྡུད། །རྒྱ་མཚོ་ཆེན་པོ་ཆུ་བོའི་གཏེར། །ཡིན་ཕྱིར་ཆུ་བོ་ཐམས་ཅད་འབབ།
།ཅེས་པ་ལྟར་ཆུ་སྟག་ལོར་རྩོད་པའི་དུས་ཀྱི་ཀུན་མཁྱེན་བུ་སྟོན་གཉིས་པ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་ཨེ་ཝྃ་དུ་ཕེབས་པ་ན་

དེའི་དྲུང་ནས་དཔལ་ཕྱག་ན་རྡོ་རྗེ་གོས་སྔོན་པོ་ཅན་གྱི་རྗེས་གནང་སྔོན་དུ་འགྲོ་བའི་བྱ་རྒྱུད་ནོར་ཅན་གྱི་རིགས་སུ་གཏོགས་པའི་རྒྱལ་ཆེན་རྣམ་ཐོས་སྲས་བཀའ་མི་འདྲ་བ་བཅུ་དྲུག་དང༌། རྣམ་སྲས་སྙན་གྲགས་སྒྲུབ་པ་བཅས་ཀྱི་རྗེས་སུ་གནང་བ་དང༌།
བྱ་རྒྱུད་གཤེགས་རིགས་ཀྱི་བདག་པོ་འཕགས་པ་འོད་ཟེར་དྲི་མ་མེད་པ་ཐུབ་དབང་ལྷ་བདུན་མའི་དབང་བསྐུར་བ་བཅས་གསན་པ་དང༌། ཡང་ཞྭ་སེར་གྱི་ཅོད་པན་འཛིན་པའི་བསྟན་འཛིན་རྣམས་ཀྱི་གཙུག་རྒྱན་བཅུ་ཕྲག་རིག་པའི་མ་ཧཱ་པཎྜི་ཏ་ཨ་མདོ་བཀྲ་ཤིས་འཁྱིལ་གྱི་བྲག་དགོན་ཞབས་དྲུང་རིན་པོ་ཆེ་དཀོན་མཆོག་བསྟན་པ་རབ་རྒྱས་ཨེ་ཝྃ་དུ་ཕེབས་པ་ན།
དེའི་དྲུང་ནས་ཀྱང་ཐེག་པ་ཆེན་པོའི་གསོ་སྦྱོང་གི་སྡོམ་པ་དང༌།
མཁན་ཆེན་ངག་དབང་ཆོས་གྲགས་ཀྱི་ཡིག་ཆའི་སྟེང་ནས་དགེ་བའི་བཤེས་གཉེན་བཀའ་གདམས་པའི་ཐུགས་དམ་ལྷ་བཞིར་གྲགས་པའི་རྗེས་སུ་གནང་བ་རྣམས་དང༌།
བྱ་རྒྱུད་པདྨའི་རིགས་ཀྱི་ཕོ་ཉ་མོ་དབྱངས་ཅན་མ་དཀར་མོ་ས་མནྟ་ཤྲཱི་ནས་བརྒྱུད་པའི་རྗེས་སུ་གནང་བ་དང༌། དེའི་རྗེས་གནང་ཚིག་ལྷུག་པ་དང༌། དེའི་སྒྲུབ་ཐབས་ལས་སྦྱོར་ཚིགས་བཅད་མ་བཅས་ཐུགས་སྲས་རིན་ཆེན་རྣམ་རྒྱལ་གྱིས་མཛད་པ་དང༌།
བོ་དོང་པཎ་ཆེན་གྱིས་མཛད་པའི་བསྟོད་པ་རྒྱན་གྱིས་ཕྲེང་བ་བཅས་ཀྱི་ལུང༌། རྣལ་འབྱོར་བླ་ན་མེད་པའི་ཕ་རྒྱུད་མི་བསྐྱོད་པའི་རིགས་ཀྱི་ཁྲོ་བོ་ཕྱག་ན་རྡོ་རྗེ་འཁོར་ལོ་ཆེན་པོ་ལྷ་བཅོ་བརྒྱད་ཀྱི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་འདུལ་འཛིན་གྲགས་པ་རྒྱལ་མཚན་གྱིས་མཛད་པའི་ལུང་བཅས། དཀོན་མཆོག་ལྷུན་གྲུབ་ཡིག་སྟེང་ནས་དཔལ་ཕྱག་ན་རྡོ་རྗེ་ཨུ་ཙརྻའི་རྗེས་སུ་གནང་བ་དང༌།
ཕ་རྒྱུད་རྣམ་སྣང་གི་རིགས་སུ་གཏོགས་པ་གྲུབ་ཆེན་དཔལ་འཛིན་གྱིས་ལེགས་པར་བཀྲལ་བའི་བཅོམ་ལྡན་འདས་གཤིན་རྗེའི་གཤེད་དམར་པོ་ལྷ་བཅུ་གསུམ་

མའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ། བུ་སྟོན་རིན་པོ་ཆེའི་སྒྲུབ་དཀྱིལ་གཉིས་ཀྱི་ལུང་དང་བཅས་པ། རྨོར་ཆེན་ཀུན་དགའ་ལྷུན་གྲུབ་ཀྱི་ཡིག་ཆའི་སྟེང་ནས་དགྲ་ནག་གི་རྒྱུད་ནས་བསྟན་པའི་འཕགས་མ་དབྱངས་ཅན་མ་དམར་མོ་གསང་སྒྲུབ་ཀྱི་རྗེས་སུ་གནང་བ།
དེའི་སྒྲུབ་རྗེས་འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོས་མཛད་པའི་ལུང་བཅས། པཎ་ཆེན་དཔལ་ལྡན་ཡེ་ཤེས་ཀྱི་ནག་འགྲོས་སྟེང་ནས་དཔལ་རྡོ་རྗེ་འཇིགས་བྱེད་ཀྱི་ཕྱག་མཚན་མདའ་གཞུ་ལ་བརྟེན་ནས་བི་ཥ་བསད་པའི་ལས་ཚོགས་དུག་དབང་རྨ་བྱ་རྒྱས་པ་དང༌།
མ་རྒྱུད་ཧེ་རུ་ཀའི་རིགས་སུ་གཏོགས་པ་གྲུབ་ཆེན་དྲིལ་བུ་ལུགས་ཀྱི་བདེ་མཆོག་ཕྱི་དཀྱིལ་ལྷ་ལྔའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་ཐུགས་སྲས་ལོ་ཙཱ་བས་མཛད་པའི་ལུང་དང་བཅས་པ། དཔལ་འཁོར་ལོ་སྡོམ་པ་རྣལ་འབྱོར་གསང་མཐའ་ལྟར་བཀྲལ་བ་ཟབ་དོན་དྲིལ་བུ་པའི་ལུགས་ཀྱི་བདེ་མཆོག་ལུས་དཀྱིལ་གྱི་དཀྱིལ་འཁོར་དུ་དབང་བསྐུར་བ།
དེའི་སྒྲུབ་ཐབས་དང༌། བདག་འཇུག་གི་སྡོམ་དང༌། བདག་ཉིད་འཇུག་པ་དང་བཅས་པ་འཕགས་པ་རིན་པོ་ཆེས་མཛད་པའི་ལུང་བཅས།
ངག་དབང་མཆོག་ལེགས་རྡོ་རྗེ་ཡིག་ཆའི་སྟེང་ནས་མ་རྒྱུད་པདྨ་གར་དབང་གི་རིགས་སུ་གཏོགས་པ་རྗེ་རས་པ་བཛྲ་ཀཱིརྟི་ནས་བརྒྱུད་པའི་རྟ་མགྲིན་པད་དབྱུག་ཅན་གྱི་རྗེས་སུ་གནང་བ་དང༌། ངག་དབང་བརྟན་པའི་རྡོ་རྗེའི་ཡིག་སྟེང་ནས་དཔལ་ཀྱེ་རྡོ་རྗེའི་བཤད་རྒྱུད་གུར་ནས་གསུངས་པའི་འབྱུང་འདུལ་སེམས་དཔའ་སུམ་བརྩེགས་ཀྱི་རྗེས་གནང་མེ་དབང་གསུམ་དང་བཅས་པ།
དགའ་ལྡན་པ་ཀུན་དགའ་བསོད་ནམས་ཀྱི་ཡིག་ཆའི་སྟེང་ནས་ཚོགས་བདག་དམར་ཆེན་ཁྱད་པར་ཅན་གྱི་རྗེས་སུ་གནང་བ་དང༌།
དམར་ཆེན་ཐུན་མོང་མ་ཡིན་པའི་རྗེས་གནང་བདག་ཆེན་བློ་གྲོས་རྒྱལ་

མཚན་གྱི་ཡིག་ཆ་ལ་བླ་མ་བརྒྱུད་པའི་ཕྱག་བཞེས་འཁྲུལ་མེད་ཀྱིས་བརྒྱན་ཏེ་ལེགས་པར་གསན་པར་མཛད་དོ། །དགུང་གྲངས་ང་གསུམ་པ་ལྕགས་མོ་གླང་གི་ལོར་ས་སྐྱའི་འཇམ་མགོན་ཁྲི་ཆེན་རིན་པོ་ཆེ་ངག་དབང་རྡོ་རྗེ་རིན་ཆེན་པར་ཨེ་ཝྃ་པའི་མཁན་པོ་དགོངས་ཁྲོལ་ཞུ་བར་མཛད་ནའང་དེང་སྐབས་ཨེ་ཝྃ་པའི་བསྟན་པའི་ཉམས་ལ་ཕན་པ་ཐར་རྩེ་ཁོ་ནར་འདུག་གཤིས།
རེ་ཞིག་དགོངས་ཁྲོལ་མི་འོང་ཚུལ་བཀའ་ཕེབས་པར་བརྟེན། དེ་ལོའི་བཀའ་ཆོས་སྩལ་བ་སོགས་མཛད་དེ།
སླར་ཡང་དགུང་གྲངས་ང་བཞིར་སོན་པ་དགེ་བྱེད་ཅེས་པ་ཆུ་ཕོ་སྟག་གི་ལོར། ཡང་བསྐྱར་གྱིས་དགོངས་ཁྲོལ་ནན་ཆེར་ཞུ་བར་མཛད་པ་ལ་བརྟེན་ནས་རིམ་གྱིས་མཆོག་དམན་ཐམས་ཅད་ནས་དགོངས་པ་ཁྲོལ་ཏེ།
ལོ་དེའི་ཧོར་ཟླ་བཅུ་གཅིག་པའི་གཟའ་སྐར་ལེགས་འཛོམ་གྱི་ཉིན་བསྟན་དང་འགྲོ་བའི་དཔལ་མགོན་ཁང་སར་ངག་དབང་བློ་གྲོས་བསྟན་འཛིན་པ་ཉིད་ཀུན་མཁྱེན་ཨེ་ཝྃ་པ་ཆེན་པོའི་ཆོས་ཀྱི་རྒྱལ་སྲིད་ཆེན་པོར་ཡོངས་སུ་མངའ་གསོལ་ཞིང༌།
རྩིས་སྤྲོད་ཀྱི་སྐོར་ཡང་སྔར་རྩིས་ཇི་ལྟར་བླངས་པ་ལྟར་ལས་ཉམས་ཆག་སྤུ་ཙམ་ཡང་མ་སོང་བའི་ཁར་ཉམས་གསོས་དང༌། གསར་གཟོས་ལ་སོགས་པའི་སྒོ་ནས་ཤིན་ཏུ་དངོས་གཙང་པར་མཛད་དེ་རྩིས་ཕུལ་བ་དང༌།
གསར་དུ་སྦྱོང་འཇགས་སྩལ་བའི་སྐོར་ལའང༌། གཙུག་ལག་ཁང་གི་བཞུགས་ཁྲིའི་སྟེང་དུ་བཞུགས་འབོལ་གསུམ་དང་སྐུ་བསྙེས་དང༌། ཁྲི་ཁེབས་རྣམས་གོས་ཆེན་བཟང་གོས་ཤ་སྟག་ལས་གྲུབ་པ་དང༌།
བཞུགས་ཁྲིའི་གཡས་གཡོན་གྱི་ཀ་བ་གཉིས་སུ་གོས་ཆེན་བཟང་བསྒྲིགས་ཀྱི་འཕན་ཆུང་ཆ་གཅིག་དང༌། གསོལ་ལྕོག་རྩི་ལྡན་གོས་ཆེན་གྱི་ཁེབས་དང་བཅས་པ་དང༌། དབུ་ཆོས་ཀྱི་བཞུགས་འབོལ་དང༌།
ཚོགས་འབོལ་ལྭ་བ་དམར་པོའི་གཡོགས་དང་རྒྱབ་ཤ་རེ་ད་ལས་བྱས་པ་རིང་ཐུང་བཞི་བཅུ་ཞེ་གཉིས་དང༌། དེའི་

སྟེང་དུ་གདིང་རྒྱུའི་གྲུམ་རྩེ་སྤུས་ལྡན་གྲངས་དེ་དང་མཚུངས་པ། རྒྱུན་གྱི་སྒྲུབ་མཆོད་རྣམས་ཀྱི་དཀྱིལ་འཁོར་བཤམ་སའི་གཞི་ལྕོག་ཆ་གཅིག་དང༌། དེའི་སྟེང་དུ་གོས་ཆེན་ལས་གྲུབ་པའི་གཞི་ཁེབས་དང༌།
ཤིང་ལ་བྲིས་པའི་ཀུན་རིག་གི་དཀྱིལ་འཁོར་ཞབས་ཁེབས་ཤུབས་དང་བཅས་པ་དང༌། འཁར་ལི་ལས་གྲུབ་པའི་སྤོས་འཛིན་བརྒྱ་ཐམ་པ་སྣོད་དང་བཅས་པ་དང༌། རྒྱ་རག་གི་ཏིང་ཕོར་འགགས་གཟུགས་མ་བདུན་ཚར་དང༌།
ཟངས་ཐེབས་བཅོ་ལྔ་དང༌། ཟངས་ཀྱི་པད་སྡེར་དངུལ་ཤན་ཅན་ཆ་གཅིག་དང༌། ཡང་འཁར་རག་གི་སྤོས་འཛིན་བཞི་དང༌། གོས་ཆེན་བཟང་བསྒྲིགས་ཀྱི་རྟེན་ཁེབས་ཉེར་ལྔ་དང༌། སྒྲུབ་མཆོད་སྐབས་ཀྱི་ཕྱི་རོལ་གཏོར་མའི་སྟེགས་དང༌།
ཏིང་ཕོར་ཆུང་ངུ་བདུན་ཚར་དང༌། ཟངས་ཐེབ་གཅིག་བཅས་དང༌། གཙུག་ལག་གི་རྒྱ་མཐོངས་ཁོར་ཡུག་ཏུ་གོས་ཆེན་བཟང་བསྒྲིགས་ཀྱི་ཕུར་མ་དང༌། གོས་ཆེན་གྱི་ཕྱེ་ཕུར་ཆེ་ལེགས་ཆ་གཅིག་བཅས་དང༌།
གཡབས་ཆེན་དུ་གོས་ཆེན་བཟང་བསྒྲིགས་ཀྱི་སྣམ་སྦྱར་དགུ་དང༌། ཐེར་མའི་ཆོས་གོས་གཉིས་དང༌། ས་མཆོད་སྐབས་ཁྱེར་རྒྱུའི་བསང་དར་དང༌། རྒྱལ་མཚན་དང༌། སྦྱིན་བདག་ཧྭ་ཤང་གི་གོས་ལ་སོགས་པ་གསར་བཟོས་རྣམ་གྲངས་མང་བ་དང༌།
འཁར་རྔ་ཆེ་ལེགས་གཅིག་དང༌། ས་ག་ཟླ་བའི་སྒྲུབ་མཆོད་ཆེན་མོའི་སྐབས་བཤམ་རྒྱུའི་ཀྱེ་རྡོར་དཀྱིལ་འཁོར་གྱི་ཡོལ་བ་གོས་ཆེན་དཔྱད་ལྡན་ལྗང་གུ་ལས་གྲུབ་པ་ཤིན་ཏུ་སྤུས་ལེགས་པ་དང༌།
ལམ་འབྲས་ལྷ་ཁང་དུ་རས་ཀྱི་སྣམ་སྦྱར་ཁ་གསར་དྲུག་དང༌། ཐེར་མའི་གདིང་བ་དྲུག་བཅས་དང༌། མགོན་ཁང་ནུབ་ཏུ་ཆོས་སྲུང་རྣམས་ཀྱི་སྤྱན་གཟིགས་སུ་རྒྱ་དངུལ་རྡོ་ཚད་གཉིས་ལས་གྲུབ་པའི་དངུལ་དམ་ཆེ་ལེགས་ཆ་གཅིག་དང༌།
མགོན་ཁང་ཤར་དུ་ཟླ་བ་བྱུང་ངོ་ཅོག་

གི་ཚེས་ཉེར་དྲུག་ནས་ཉེར་དགུའི་བར་ལ་སྐོང་བ་ཚོགས་རྒྱུའི་རྒྱུན་འཛུགས་པར་མཛད་པ་ལ། སྔོན་གྱི་དུས་གསོལ་ཆས་རྐྱང་པ་ལས་ཡོན་འབུལ་མེད་ཀྱང༌། དགེ་འདུན་ཞལ་གྲངས་རིམ་འཕར་ཡོང་རེས་རབ་གསལ་དུ་ཊམ་སྲང་བདུན་ཅུ་དོན་ལྔ་སྦྱོར་འཇགས་སྩལ་བ་བེད་གང་བྱུང་གིས་དགེ་སློང་རེ་ལ་ཉིན་བཞི་བསྡོམས་ཕྱག་འགྱེད་ཊམ་རེ་ཕུལ་རྒྱུ་མཛད་པ་དང༌།
གཞན་ཡང་གཟིམ་ཆུང་ནུབ་ཏུ་རྐང་གླིང་གྲི་རྐང་ཟངས་དཀྲིས་རག་ཤན་ཅན་དང༌།
དེང་སྐབས་གཡབས་ཆེན་དུ་བཞུགས་པའི་རྟེན་གཙོ་ཐུབ་ཆེན་ལ་གོས་ཆེན་བཟང་བསྒྲིགས་ཀྱི་སྣམ་སྦྱར་དང༌། ཀ་དྲུག་སྟེང་གི་འབོལ་དང་གྲུམ་རྩེ་རྣམས་གསར་བརྗེས་སྩལ་བ་སོགས་མདོར་ན་གསར་སྦྱོར་རྒྱ་ཆེ་བ་དང་བཅས་རྩིས་ཕུལ་ཏེ་བསྟན་པ་རིན་པོ་ཆེ་གོང་འཕེལ་དུ་གྱུར་པར་མཛད་པ་ཡིན་ནོ།
།ཕན་བདེའི་རི་བོང་ཅན་བསྐྱེད་པས། །བདུད་རྩིའི་ཆུ་གཏེར་ཉིད་དོ་ཞེས། །རྒྱལ་བས་ལུང་གིས་མངའ་གསོལ་བའི།
།མི་མཆོག་ཀུན་དགའ་བཟང་པོ་དེས། །ཟབ་རྒྱས་ཆོས་ཀྱི་ཉིན་བྱེད་ཀྱིས། །འཁོར་བའི་མུན་པ་སྐྲོད་པའི་གནས། །མི་འཇིགས་གདོང་ལྔས་བཏེག་པའི་ཁྲི། །སྲིད་ཞིའི་གཙུག་ན་འཕགས་པ་དེར། །ཤིས་པའི་མཚན་རིས་ངོམས་པ་ཡི།
།ཞབས་ཀྱི་ཆུ་སྐྱེས་རྣམ་བཀོད་པས། །བསྐལ་བ་བཟང་པོའི་དགའ་སྟོན་ནི། །རྫོགས་ལྡན་དུས་ཀྱི་དཔལ་ལ་འཛེགས། །རབ་བརྗིད་གསེར་གྱི་ལྷུན་པོའི་སྤོར། །འཆར་ཀའི་ཉི་གཞོན་གྱིས་འཁྱུད་ཅིང༌།
།ཆོས་ཀྱི་བདུད་རྩི་སྦྱིན་བྱེད་ན། །མགོན་པོ་ཁྱོད་དང་མཚུངས་པར་འགྱུར། །དེ་ཚེ་ངོ་མཚར་ཕུང་པོ་ཀུན། །གཅིག་ཏུ་ཚོགས་པའི་ཡ་མཚན་གྱིས། །སྲིད་གསུམ་བྱེད་པོར་རློམ་རྣམས་ཀྱི། །ཁེངས་པའི་ངལ་བ་འཕྲོགས་ཀྱིས་དོགས།
།ཟབ་རྒྱས་ཆོས་ཀྱི་གྲུ་ཆར་གྱིས། །རྣམ་གྲོལ་ལོ་ཏོག་སྐྱེད་བསྲིངས་པ། །ཐུབ་དབང་ཁོ་ནའི་རྗེས་འགྲོ་སྟེ། །གཞན་པའི་དཔེར་འོས་

སྲིད་མ་ཡིན། །ཟླ་བའི་ཟེར་གྱིས་མི་འཕྲོག་ཅིང༌། །ཉི་མའི་འོད་ཀྱིས་མི་བཟློག་པའི། །འགྲོ་འདིའི་མ་རིག་མུན་པ་ཀུན། །ཁྱོད་ཀྱི་ཐུགས་རྗེས་བསལ་བར་བྱས། །ཁྱད་པར་ལེགས་གསུངས་འདུལ་བའི་ཁྲིམས། །ས་བཞིན་བསྟན་པའི་གཞི་མ་སྟེ།
།དེ་སླད་ཉེས་པར་སྤྱོད་པའི་ཆུ། །སྡོམ་པའི་ཆུ་ལོན་གྱིས་བཟློག་ཚེ། །བདུད་ཀྱིས་བསླད་པའི་སྐྱེ་བོ་འགའ། །བསོད་ནམས་ཟད་པའི་སྟ་གོན་དུ། །བསྟན་ལ་སྡང་བའི་བསམ་སྦྱོར་གྱིས།
།ལོག་པའི་ལམ་དུ་བཀྲི་བར་བརྩམས། །ཇི་ལྟར་ངན་པའི་ལམ་ཞུགས་པའི། །བུ་ལ་མ་ནི་བརྩེ་བ་ལྟར། །དེ་དག་ངན་འགྲོར་ལྷུང་དོགས་པས། །མགོན་ཁྱོད་ཐུགས་རྗེ་ལྷག་པར་འཕེལ། །འོན་ཏེ་བསྟན་སྲུང་ཆེ་རྣམས་ཀྱིས།
།ལས་ནི་འདི་ཉིད་ཡིན་པའི་ཕྱིར། །མེ་ལ་ལྕེབ་པའི་འབུ་བཞིན་ཏུ། །ཕས་རྒོལ་ནུས་པ་ཉམས་པར་བྱས། །འདམ་སྐྱེས་འདམ་གྱིས་མ་གོས་བཞིན། །འཁོར་བར་གནས་ཀྱང་སྲིད་པ་ཡི། །སྐྱོན་གྱིས་གཞར་ཡང་མི་གོས་པའི།
།ཐར་པའི་རྒྱལ་མཚན་བསྟན་པར་བཙུགས། །ངོ་མཚར་བྱིན་རླབས་འབུམ་གཡོ་བའི། །སྔོན་བྱོན་མཁས་པའི་ཕྱག་བཞེས་རྒྱུན། །དེང་དུས་པད་རྩ་ལྟར་ཕྲ་བ། །ཁྱོད་ཀྱིས་ཡར་ངོའི་ཟླ་བཞིན་སྤེལ།
།མདོར་ན་ཆོས་དང་སྲིད་གཉིས་ཀའི། །འབྱོར་པ་བླ་ན་མེད་པ་ཡིས། །བསྟན་དང་འགྲོ་བའི་བདེ་སྐྱིད་ནི། །ཉི་མས་པདྨོ་བཞིན་དུ་བྱས།། །།གཉིས་པ་མི་བདག་སའི་ཚངས་པ་ཆེན་པོས་སྤྱན་དྲངས་ཏེ་མདོ་ཁམས་སུ་བསྟན་འགྲོའི་དོན་ཇི་ལྟར་མཛད་པའི་ཚུལ་ནི།
ཀུན་གཟིགས་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྣམ་ཐར་གསོལ་འདེབས་ལས། སླར་ཡང་སྡེ་བཞི་དགེ་བཅུའི་ནོར་འཛིན་ལྗོངས།
།གང་ཞབས་བསོད་ནམས་མགྲོན་དུ་ཐོབ་པའི་མོད། །བསྡུ་བའི་དངོས་པོ་རྣམ་

བཞིས་བསྟན་དང་འགྲོར། །ཕན་བདེའི་དགའ་སྟོན་སྤེལ་ལ་གསོལ་བ་འདེབས། །ཆོས་བརྒྱད་སྣང་བ་རྨི་ལམ་ལྟར་གཟིགས་པས། །དགོས་མེད་ཚེ་འདིའི་བྱ་བ་རིང་བཏང་ནས། །རྟག་ཏུ་ཆོས་བཞིན་སྤྱོད་པ་ལྷུར་མཛད་ཕྱིར།
།ཀུན་གྱིས་དམ་པར་བསྔགས་ལ་གསོལ་བ་འདེབས། །ཞེས་བཀའ་སྩལ་པ་ལྟར་ཏེ། དེའང་དགུང་གྲངས་ང་བཞི་པ་ཆུ་སྟག་ལོའི་མགོར། སྐབས་ཤིག་མནལ་ལམ་དུ་མཁན་ཆེན་རྡོ་རྗེ་འཆང་ནམ་མཁའ་མཚན་ཅན་དེ་ཉིད་འཁོར་ཞབས་འབྲིང་བ་གཅིག་དང་བཅས་བྱོན་ཏེ།
གསུང་འཕྲོས་འགའ་ཞིག་མཛད་པར་གཞན་རྣམས་ཆེར་མ་གསན། ད་ནི་འགྲོ་བའི་དུས་ལ་བབ་པོ་གསུངས་པ་དེ་གསལ་བར་གསན་པ་ཞིག་བྱུང་ལ། གནས་ཚུལ་དེ་བཞིན་རྗེ་འདིས་ཞབས་འབྲིང་བ་དག་ལ་བཀའ་སྩལ་པ་ན།
ཐམས་ཅད་ཀྱིས་སྐུ་ཚེ་ལ་བར་ཆད་ཡོད་པ་མིན་ནམ་ཞེས་གླེང་བ་བྱུང་ཞིང༌། གང་ལྟར་ཡང་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱིས་སྔར་དངོས་དང་ཉམས་ཀྱི་སྣང་བར་ཇི་ལྟར་ལུང་བསྟན་པ་བཞིན་དུ་ལོའི་མཇུག་ཏུ་སྡེ་དགེ་བླ་ཆེན་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་ཞི་བར་གཤེགས་པའི་དགོངས་རྫོགས་སྒྲུབ་པ་དང༌།
རྗེ་འདི་གདན་འདྲེན་ཞུ་བར་སྡེ་དགེའི་སྐུ་ཚབ་བྱེ་ཐམ་གློ་པ་ཤེས་རབ་བཟང་པོ་དང༌།
ཡོན་ཏན་ཕུན་ཚོགས་དང༌། བཀྲ་ཤིས་རྒྱ་མཚོ་སོགས་དཔོན་འཁོར་རྣམས་འབྱོན་པར། ཁོང་རྣམས་ནས་ཀྱང་སྡེ་དགེ་ཆོས་རྒྱལ་ཆེན་པོ་དམ་ཚིག་རྡོ་རྗེ་ཚེ་རིང་རྣམ་རྒྱལ་པའི་ཞུ་ཡིག་འབུལ་བ་དང་འབྲེལ་བར།
མདོ་ཁམས་ཀྱི་བསྟན་འགྲོའི་མགོན་དུ་ཆིབས་ཀྱི་ཁ་ལོ་མ་བསྒྱུར་ཐབས་མེད་ཡིན་ཚུལ་གྱིས་གསོལ་བ་ཕུར་ཚུགས་སུ་བཏབ་པ་ལ་བརྟེན། མི་འབྱོན་ཐབས་མེད་ལྟ་བུས་རིམ་གྱིས་ཞལ་གྱིས་བཞེས་ཏེ་དོན་གཉེར་འགའ་ལ་ཆོས་ཀྱི་བདུད་

རྩིའང་ཅི་རིགས་པར་སྩལ་བ་དང༌། མདོ་ཁམས་སུ་ཕེབས་རྒྱུའི་ཉེར་བསྡོགས་རྣམས་ཀྱང་ཇི་ལྟར་འོས་པར་བརྩམས་ཏེ། དགུང་གྲངས་ང་ལྔར་སོན་པ་མཛེས་བྱེད་ཅེས་པ་ཆུ་ཡོས་ཀྱི་ལོའི་ཧོར་ཟླ་གསུམ་པའི་ནང་གངས་ལྗོངས་བསོད་ནམས་ཀྱི་མགྲོན་དུ་ཁུགས་པའི་ཆོས་གྲྭ་ཆེན་པོ་དཔལ་ལྡན་ས་སྐྱར་ཕེབས།
དེར་བཞུགས་པའི་བདག་ཆེན་འཇམ་པའི་དབྱངས་སྐུ་ངོ་ཁག་རྣམས་ཀྱི་གསེར་ཞལ་རིན་པོ་ཆེ་མཇལ་བ་དང་ཆབས་ཅིག་འབུལ་བའི་དངོས་པོ་ཅི་རིགས་པར་ཕུལ་བ་དང༌།
ཡེ་ཤེས་པ་མངོན་སུམ་དུ་བཞུགས་པའི་རྟེན་གསུམ་བྱིན་རླབས་ཀྱི་གཟི་འོད་འབར་བ་རྣམས་སུ་མཆོད་འབུལ་དང༌། སྤྲུས་པའི་ལྷ་ཁང་ཆེན་མོར་འདུས་ཚོགས་སུ་མང་ཇས་བསྙེན་བཀུར་བ་བཅས་མཛད་ནས་ཨེ་ཝྃ་དུ་ཕེབས།
དེར་ཡང་ལྷ་ཁང་ཁག་རྣམས་སུ་མཆོད་འབུལ་དང༌། ཆོས་སྲུང་རྣམས་ལ་སྐོང་བ་དང༌། ཡུལ་ལྷར་བསང་མཆོད་ལ་སོགས་པ་སྐབས་སུ་བབ་པའི་རིམ་གྲོའི་རིགས་ཀྱང་རྒྱ་ཆེ་བར་མཛད་དེ།
ལོ་དེའི་ཧོར་ཟླ་ལྔ་པའི་དཀར་ཕྱོགས་ཀྱི་རྒྱལ་བ་དང་པོའི་ཉིན་མཆོག་སྤྲུལ་རིན་པོ་ཆེ་འཇམ་དབྱངས་མཁྱེན་བརྩེ་དང་བཅས་སྟོན་འཁོར་ལྷན་ཅིག་ཏུ་སྔོན་བཅོམ་ལྡན་འདས་ལ་འཁོར་དགྲ་བཅོམ་པ་རྣམས་ཀྱིས་བསྐོར་ཏེ་ལྗོངས་རྒྱུ་བ་བཞིན་དུ་སྤྱི་དང་བྱེ་བྲག་གི་ཆིབས་སྐྱེལ་གྱི་ཚོགས་ཤིན་ཏུ་རྒྱ་ཆེ་བ་དང་བཅས་ཏེ་ཨེ་ཝྃ་ནས་ཆིབས་བཏེག
།མར་ལམ་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས།
།པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མ་གསེར་ཞལ་རིན་པོ་ཆེ་མཇལ་བ་དང༌། རྟེན་གསུམ་ཡོངས་ལ་མཆོད་འབུལ་སོགས་མཛད་དེ་རིམ་གྱིས་ལྷ་ལྡན་དུ་ཕེབས། འཕགས་མཆོག་ཕྱག་ན་པདྨོའི་རྣམ་འཕྲུལ་རྒྱལ་དབང་ཐམས་ཅད་མཁྱེན་པ་མཁས་གྲུབ་རྒྱ་མཚོ་དང༌།
སྲིད་སྐྱོང་ཚེ་སྨོན་གླིང་པ་སོགས་

མཇལ་བ་དང༌། ཁྱད་པར་སྟོན་མཆོག་ཐུབ་པའི་དབང་པོའི་སྐུ་བརྙན་རྣམ་པ་གཉིས་ཀྱི་གཙོ་བྱས་པའི་རྟེན་གསུམ་ཡོངས་ལ་མཆོད་འབུལ་དང་ཐུགས་སྨོན་སོགས་ཞིབ་པར་མཛད་ནས་ཆིབས་ཀྱི་གདོང་བསྒྱུར་ཏེ། ཇི་སྐད་དུ།
སངས་རྒྱས་ཉི་མ་གདུལ་བྱ་ཡི། །རི་ལ་ཇི་ལྟར་འོས་པ་འབབས། །ཞེས་པ་ལྟར། ཤིན་ཏུ་བགྲོད་པར་དཀའ་བའི་ལ་ལུང་མང་པོ་རིམ་གྱིས་བརྒལ་ཞིང༌། འོས་སུ་གྱུར་པའི་གདུལ་བྱ་རྣམས་ལ་ཆོས་ཀྱི་བདུད་རྩིའང་ཅི་རིགས་པར་སྩོལ་བཞིན་པའི་སྒོ་ནས་བོད་ཆེན་པོའི་ལྗོངས་སུ་ཕེབས་པར་གྱུར་ཏོ།
།དེ་ནས་མདོ་སྨད་སྡེ་བཞི་དང་དགེ་བཅུའི་དཔལ་གྱིས་མངོན་པར་སྒེག་པའི་རྒྱལ་ཁབ་ནས་མི་བདག་སའི་ཚངས་པ་ཆེན་པོའི་སྔ་ཕྱིར་ཆིབས་བསུའི་ཚོགས་དབྱར་གྱི་ཆུ་འཛིན་འཁྲིགས་པ་བཞིན་དུ་ལྷགས་པ་རྣམས་དང་ལྷན་ཅིག་ཏུ་བྱོན།
ཁྱད་པར་དུ་དཔལ་ལྡན་ལྷུན་གྲུབ་སྟེང་གི་དགེ་འདུན་འདུས་པ་རྒྱ་མཚོའི་སེར་སྦྲེང་གི་བཀོད་པ་ལྟ་བས་ཆོག་མི་ཤེས་པ།
ཇི་ལྟར་བྱེ་རུའི་འཁྲི་ཤིང་ཚར་དུ་དངར་བ་ལ། དབང་གཞུའི་རི་མོས་མཛེས་པར་སྤུད་པས་ཀྱང་དཔེར་བྱ་བར་མི་བཟོད་པའི་ངོ་མཚར་གྱི་ཕུང་པོ་ཆེན་པོ་སྐྱེ་བོ་རྣམས་ཀྱི་མིག་དང་ཡིད་ཀྱི་བརྟན་པ་ཅིག་ཅར་དུ་འཕྲོག་པ་རྣམས་ཀྱིས་མདུན་ནས་བསུས་ཏེ།
ཁྲུམས་ཟླའི་དཀར་ཕྱོགས་ཀྱི་རྒྱལ་བ་གསུམ་པའི་ཉིན་མདོ་ཁམས་ཟལ་མོ་སྒང་གི་སའི་ཐིག་ལེ་སྡེ་དགེ་ལྷུན་གྲུབ་སྟེང་གི་རྒྱལ་ཁབ་ཆེན་པོ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ་ག་ལ་བར་ཉེ་འཚེའི་དྲི་མ་མེད་པ་བདེ་པར་ཕེབས་པར་གྱུར་ཏོ།
།དེར་འཁོད་པའི་འགྲོ་བ་མི་དང་མི་མ་ཡིན་པ་ཐམས་ཅད་ཀྱི་ཀྱང་མཚན་དཔེའི་བཀོད་པ་མངོན་སུམ་དུ་མིག་གི་བདུད་རྩིར་གྱུར་ཅིང༌།
ལེགས་པར་གསུངས་པའི་སྒྲ་དབྱངས་རྣ་བའི་བཅུད་དུ་སོན་པས་སྤྲོ་བ་མཆོག་གི་ཤིང་རྟའི་རྩེ་མོར་འཛེགས་པར་གྱུར་ཏོ། །

དེ་ཉིན་ཆོས་རྒྱལ་མཆོག་ནས་ཀྱང་ཐོག་མར་འོས་པའི་དགའ་སྟོན་གྱ་ནོམ་པ་བསྟབས་པ་དང༌། རྗེ་འདིས་ཀྱང་ཆོས་རྒྱལ་ཆེན་པོའི་མདུན་དུ་ཐོག་མའི་ཞལ་མཇལ་ལ་རོང་གི་ཚུལ་དུ་བཀྲ་ཤིས་པའི་ལྷ་གོས་དང༌། སྐུ་གསུང་ཐུགས་ཀྱི་རྟེན་ཁྱད་པར་དུ་འཕགས་པ་དུ་མས་ཐོག་དྲངས།
ལེགས་འབུལ་གྱི་དངོས་པོ་རྒྱ་ཆེ་ཞིང་དཔངས་མི་དམན་པ་ཕུལ་བ་དང༌། དེ་ནས་རིམ་གྱིས་ཆོས་རྒྱལ་ཆེན་པོ་སྐུ་སྒེར་དང༌། དེའི་སྐུ་མཆེད་སྡེ་དགེ་བླ་ཆེན་བྱམས་པ་ཀུན་དགའ་འཇམ་དཔལ་ཕན་བདེའི་སྙིང་པོ་དང༌།
དེའི་གཅུང་ཚེ་དབང་རྡོ་རྗེ་དགྲ་འདུལ་ལ་སོགས་པའི་སྐུ་ངོ་ཁག་རྣམས་དང༌། བཀའི་བློན་ཆེན་རིགས་དང༌། ཕྱག་མཛོད་དང༌། ཚོང་དཔོན་དང༌།
མདུན་སྐོར་ལ་སོགས་པ་རྣམས་དང༌། དགོན་པའི་བླ་མ་དབུ་ཆོས་ལ་སོགས་པ་རྣམས་ལའང་རང་རང་གི་གོ་བབས་དང་བསྟུན་པའི་ལ་རོང་གི་འབུལ་བ་དང་གནང་སྦྱིན་སོགས་ཟབ་པར་མཛད། ཁྱད་པར་ཟླ་བ་དེའི་ཚེས་བཅོ་ལྔའི་ཉིན་མདོ་སྨད་ཀྱི་བསྟན་འགྲོ་ཡོངས་ཀྱི་མགོན་དང་སྐྱབས་དང་དཔུང་གཉེན་དམ་པར་ཡོངས་སུ་མངའ་གསོལ་བའི་སླད་དུ།
རྗེ་འདི་སྟོན་འཁོར་གྱི་ཚོགས་དང་བཅས་པ་དཔལ་ལྡན་ལྷུན་གྲུབ་སྟེང་གི་གཙུག་ལག་ཁང་ཆེན་པོར་སྤྱན་དྲངས་ཏེ།
སྔོན་ཨེ་ཝྃ་པའི་མཁན་པོ་རིམ་བྱོན་ཐམས་ཅད་ཀྱི་ཞབས་ཀྱི་ཆུ་སྐྱེས་རྣམ་པར་བཀོད་པའི་སེང་གེས་བཏེག་པའི་རིན་པོ་ཆེའི་ཁྲི་འཕང་མཐོན་པོར་ཞབས་མཐིལ་འཁོར་ལོའི་རེ་ཁཱ་རྣམ་པར་བཀོད་དེ་བཞུགས་སུ་གསོལ་ཞིང༌།
དེ་ནས་ཇི་སྐད་དུ་མདོ་རྒྱ་ཆེ་རོལ་པ་ལས། ཁྱོད་ཀྱིས་སྔོན་ཆད་དགེ་ལས་བསགས་པ་དང༌། །ཡུན་རིང་དུས་ཀྱི་དགེ་བས་བྱུང་བ་དང༌། །ཁྱོད་ཀྱིས་ཆོས་རྣམས་ཀུན་གྱི་ཚུལ་སྦྱངས་པས།
།དེ་རིང་མཆོད་པ་རྒྱ་ཆེན་བྱུང་བར་གྱུར། །ཅེས་འབྱུང་བ་ལྟར་བོད་ཆེན་པོའི་ལྗོངས་ཀྱི་སྐྱེ་རྒུ་ཡོངས་ཀྱི་བདག་པོ་ཆོས་རྒྱལ་བྱང་ཆུབ་སེམས་

དཔའ་མཆོག་ནས་སྔ་ན་མེད་པའི་དད་པ་དང་སྤྲོ་བའི་འཛུམ་རླབས་ཁོངས་ནས་གཡོ་བཞིན་པའི་སྒོ་ནས་བཀྲ་ཤིས་པའི་རི་མོས་མངོན་པར་འཁྱུད་པའི་ལྷ་རྫས་ཀུནྡཱ་ལྟར་དཀར་བ་དང༌། སྐུ་རྟེན་དུ་རྒྱལ་བ་ཚེ་མཐའ་ཡས་པ་ལ་སོགས་པའི་སྐུ་བརྙན་དུ་མ་དང༌།
གསུང་རྟེན་དུ་འཕགས་ཡུལ་གྱི་མཁས་དང་གྲུབ་པ་རྣམས་ཀྱི་བསྟན་བཅོས་གངས་ཅན་གྱི་ལྗོངས་སུ་འགྱུར་རོ་འཚལ་དང༌། ཐུགས་ཀྱི་རྟེན་དུ་བཀའ་གདམས་མཆོད་རྟེན་ལ་སོགས་པའི་མཆོད་རྟེན་ཁ་ཤས་དང༌།
བཀྲ་ཤིས་པའི་རྫས་བརྒྱད་ལ་སོགས་པ་སྔོན་དུ་འགྲོ་བའི་སྒོ་ནས་ལྷ་དང་མིའི་འཇིག་རྟེན་ན་ཤིན་ཏུ་རིན་ཐང་ཆེ་ཞིང་རྙེད་པར་དཀའ་བའི་ནོར་གྱི་མཆོག་རྣམ་གྲངས་ཤིན་ཏུ་མང་པོའི་ལེགས་འབུལ་གྱ་ནོམ་པ་བསྟབས་པ་དང༌།
དེ་དག་གི་སྐབས་སུ་རྡོ་རྗེ་འཛིན་པ་དགེ་འདུན་རྒྱ་མཚོ་པ་འདུས་ཚོགས་དང་བཅས་པས་ཚེ་དཔག་ཏུ་མེད་པ་ལྷ་དགུའི་ཆོ་ག་དང་འབྲེལ་བའི་སྒོ་ནས་ཞབས་པད་བརྟན་པའི་རྟེན་འབྱུང་བསྒྲིགས།
མཁས་པའི་དབང་པོ་ཤར་བླ་མ་ཀུན་དགའ་དཔལ་ལྡན་པས་ཕུན་སུམ་ཚོགས་པ་ལྔ་དང༌། མཎྜལ་གྱི་བཤད་པ་རྒྱ་ཆེར་སྤྲོས། གཉེར་ཆེན་རྒྱ་མཁར་དགེ་ལེགས་ཀྱི་ཚིག་དོན་རྨད་དུ་བྱུང་བའི་ལེགས་འབུལ་གྱི་ཡི་གེ་བརྗོད་བ་དག་ཅིང་གསངས་མཐོ་བར་བསྒྲགས།
དེའི་རྗེས་སུ་ཆོས་རྒྱལ་ཆེན་པོའི་སྐུའི་འགལ་རྐྱེན་སེལ་བའི་བླ་མ་དང༌། ཆོས་ཁྲིམས་དང༌། གྲྭ་ཚང་དང༌། བཀའི་འཁོར་ལོས་སྒྱུར་བའི་མདུན་ན་འདོན་ཆེན་པོ་རྣམས་དང༌།
ཕྱག་མཛོད་དང༌། མདུན་སྐོར་དང༌། ཚོང་དཔོན་དང༌། དཔོན་སྐྱ་དང༌། ཧོར་འདྲ་རྣམས་དང༌། ལྷུན་གྲུབ་སྟེང་དུ་གཉུག་མར་བཞུགས་པའི་བླ་མ་དང༌། སློབ་དཔོན་དང༌།
ཆོས་ཁྲིམས་དང༌། སྤྱི་པའི་དུས་ཇ་ཁག་རྣམས་དང༌། གཞན་ཡང་དགེ་ཚུལ་སློང་རབ་ཏུ་མང་པོ་དང༌། རྫོང་ཁག་ཆེན་པོ་རྣམས་ཀྱི་མངའ་འོག་ཏུ་གཏོགས་སོ་

འཚལ་གྱི་བླ་མ་དང༌། མི་དཔོན་དང༌། དགོན་པ་དང༌། ཁྱིམ་བདག་འབྱོར་པ་དང་ལྡན་པ་རྣམས་ཏེ། དེ་དག་སོ་སོ་ནས་ཀྱང་རྨད་དུ་བྱུང་བའི་དད་པ་དང་སྤྲོ་བའི་ཆུ་གཏེར་གྱེན་དུ་འཕྱུར་བའི་སྟོབས་ཀྱིས་ལེགས་འབུལ་གྱི་དངོས་པོ་རྒྱ་ཆེ་ཞིང་དཔངས་མི་དམན་པ་སུམ་ཅུ་རྩ་གསུམ་པའི་དཔལ་དང་ལོངས་སྤྱོད་ཀྱི་ངོ་མཚར་ལའང་ཅོ་འདྲི་བར་བྱེད་པ་དག་བརྩེགས་ཏེ།
མདོ་ཁམས་ཀྱི་བསྟན་འགྲོའི་མགོན་དུ་ལེགས་པར་མངའ་གསོལ་བས་སྐལ་བ་བཟང་པོའི་སྤྲིན་ཕུང་གསར་དུ་འཁྲིགས་པར་གྱུར་ཏོ།
།དེ་ལྟར་བགྱིས་པའི་དགེ་བའི་རྩ་བ་ཐམས་ཅད་ཀྱང་བསྔོ་བའི་ཡོན་བཤད་ཀྱི་འབེལ་གཏམ་རྒྱས་པར་སྤྲོ་བས་མཚམས་སྦྱར་ཏེ་བར་མ་དོར་ཆུད་མི་ཟ་བའི་སླད་དུ་འཁོར་གསུམ་རྣམ་པར་མི་རྟོག་པའི་ཤེས་རབ་ཀྱིས་བླ་ན་མེད་པའི་བྱང་ཆུབ་ཆེན་པོར་ཡོངས་སུ་བསྔོ་བའི་རྒྱས་འདེབས་པར་མཛད་པ་དང༌།
དེར་འདུས་པའི་སྐྱེ་བོ་རྣམས་ཀྱང་ངོར་ཆེན་རྡོ་རྗེ་འཆང་ཆེན་པོའི་ཐུགས་དམ་གྱི་ལྷ་ཁྱད་པར་ཅན་གཙུག་ཏོར་རྣམ་པར་རྒྱལ་མ་ལྷ་དགུའི་འཆི་མེད་ཚེའི་རྗེས་སུ་གནང་བའི་ཆོས་ཀྱི་བདུད་རྩིས་ཡིད་ཡོངས་སུ་ཚིམ་པར་མཛད་དོ།
།དེ་དག་གི་དུས་ཀྱི་ཚེའང་ནམ་མཁའི་དབྱིངས་ཐམས་ཅད་ཁ་དོག་སྣ་ཚོགས་པའི་དབང་པོའི་གཞུ་རིས་པ་ཏྲའི་རི་མོ་ལྟར་འཁྱིལ་བ་དང༌།
ལྗོན་ཤིང་ལྟར་གྱེས་པ་དང༌། བ་དན་ལྟར་འཕྱང་བ་ལ་སོགས་པའི་ངོ་མཚར་བའི་བཀོད་པ་མང་པོའང་གསར་དུ་ཤར་བར་གྱུར་ཏོ།
།དེ་ནས་བཟུང་སྟེ་དགུང་གྲངས་དྲུག་ཅུ་པ་ས་ཕོ་སྤྲེའུ་ལོའི་བར་མདོ་ཁམས་སུ་བཞུགས་པའི་སྐབས། མདོ་སྨད་ཀྱི་ཕྱོགས་འགའ་དང༌། ཆོས་རྒྱལ་ཆེན་པོའི་ཆབ་སྲིད་ལའང་ཅུང་ཟད་མཐོ་འཚམ་པ་རྩེ་བའི་ཚོས་ལོར་གྲགས་པའི་ཁྲོམ་པ་སྡེ་དང་བཅས་ལ་དཔུང་གི་སྦྱོར་བ་བཤམས་པ་ཙམ་གྱིས་དབང་དུ་འདུས་པས་མཚོན།
རྗེ་ཉིད་ཀྱི་

ཐུགས་རྗེའི་བྱིན་རླབས་ཚད་མེད་པས་བདག་པོ་ཆེན་པོ་སྐུ་མཆེད་རྣམས་ཀྱང་སྐུ་ལ་སྙུན་མེད་ཅིང༌། མངའ་རིས་སུ་གཏོགས་པ་མཐའ་དག་འབྱོར་པ། རྒྱས་པ། བདེ་བ། ལོ་ལེགས་པ་སོགས་སྡེ་བཞིའི་དགེ་མཚན་གྱི་དཔལ་རབ་ཏུ་རྒྱས་ཤིང༌།
མེ་ཕོ་རྟའི་ལོར་སྦྱིན་བདག་ཆེན་པོའི་ལྕམ་སྔ་མ་ལ་རིགས་བརྒྱུད་མེད་པས། དར་མདོ་ལྕགས་ལའི་སྲས་མོ་ཁབ་ཏུ་བཞེས་པའི་ཚེའང་ལེགས་ལམ་གྱི་སྣང་བ་བརྒྱས་པར་སྤེལ་བའི་ཐུགས་དམ་སྐྱབས་འཇུག་གི་བཀའ་དྲིན་བསྐྱངས་པ་ལ་བརྟེན་ནས་སྤྲུལ་པའི་གདུང་རབས་རྒྱུན་མི་འཆད་པའི་དགེ་མཚན་མངོན་དུ་གྱུར།
དེས་མཚོན་ཏེ་འབྲི་ཆུ་རོང་འགྲིམ་གྱི་མེ་ཏོག་ལ་ལན་ཅིག་དང༌། རྫ་ཁོག་དང་སྒ་སྟོད་ཀྱི་ཕྱོགས་སུ་ལན་ཅིག་དང༌།
སྨད་ཤོད་ཕྱོགས་སུ་སྦྱིན་བདག་དད་པ་ཅན་རྣམས་ཀྱིས་གདན་དྲངས་པའི་ངོར་ལན་བཞི་ཙམ་ཕེབས། དེ་ཐམས་ཅད་དུའང་འཕྲལ་ཡུན་གྱི་འགལ་རྐྱེན་མཐའ་དག་ཞི་ཞིང༌། མཐུན་རྐྱེན་ལེགས་ཚོགས་ཐམས་ཅད་གོང་འཕེལ་དུ་མཛད་པ་དང༌།
ཁྱད་པར་དུའང་གདུལ་བྱ་སོ་སོའི་བློའི་རིམ་པ་དང་བསྟུན་པའི་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ། སྐྱེ་བོ་ཕལ་ཆེ་བ་ནི་དཀོན་མཆོག་གསུམ་ལ་སྐྱབས་སུ་སོང་ཞིང་བསླབ་པའི་གཞི་བཟུང་བ་ལ་བཀོད།
འགའ་ཞིག་ནི་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ་འཁོར་བ་ལས་མངོན་པར་འཕགས་པའི་གནས་ལ་བཀོད། ལ་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་སྩལ་ཏེ་ཐེག་པ་ཆེན་པོའི་རིགས་སུ་བཀོད།
ལ་ལ་ནི་གསང་སྔགས་རྡོ་རྗེ་ཐེག་པའི་ཆོས་ཀྱི་སྒོར་སྨིན་པར་བྱས་ཏེ་རིང་པོར་མི་ཐོགས་པར་རྣམ་པར་གྲོལ་བའི་སྐལ་བ་དང་ལྡན་པར་མཛད་དོ།
།མདོར་ན་སྐྱེ་བོ་ཕལ་ཆེ་བ་སངས་རྒྱས་ལ་གཞོལ་བ་དང༌།

དམ་པའི་ཆོས་ལ་འབབས་པ་དང༌། དགེ་འདུན་ལ་བཞག་པར་མཛད་དེ་སྟོན་མཆོག་ཐུབ་པའི་དབང་པོའི་བསྟན་པ་རིན་པོ་ཆེ་ཉི་འོད་ཀྱིས་ཕྱེས་པའི་པདྨོ་བཞིན་དུ་རྣམ་པར་རྒྱས་པར་མཛད་དོ། །གཞན་ཡང་བདག་ཉིན་ཆེན་པོ་འདིས་ནི་སྤངས་པ་དང་རྟོགས་པའི་ཡོན་ཏན་ཐམས་ཅད་བུམ་ནང་གི་མར་མེ་བཞིན་རྣམ་པ་ཀུན་ཏུ་སྦ་བར་མཛད་པ་མ་གཏོགས།
དོན་ལ་གྲུབ་པའི་གོ་འཕང་མཐོན་པོར་གཤེགས་ཤིང༌། སྟོབས་དང་རྫུ་འཕྲུལ་ཐམས་ཅད་ཀྱང་འཕགས་ཡུལ་གྱི་གྲུབ་པའི་སློབ་དཔོན་ཆེན་པོ་རྣམས་དང་ཁྱད་པར་ཅུང་ཟད་ཀྱང་མེད་པར་མངོན་ཏེ།
རྒྱུ་མཚན་ཅིའི་ཕྱིར་ཞེ་ན། རྗེ་འདི་དགུང་གྲངས་ང་དྲུག་ཏུ་ཕེབས་པའི་ཤིང་ཕོ་འབྲུག་གི་ལོར་སྨད་ཤོད་གདོང་སྣ་བླ་བྲང་གིས་གདན་དྲངས་ཏེ་སྨད་ཤོད་དུ་ཚར་དང་པོ་ཕེབས་པའི་སྐབས་ཚུར་ལམ་ཧག་ལ་ཤུག་རྩིབས་ཟེར་བ་དེར་སྐུ་བསངས་ཞིག་མཛད་ཞོར་དུ།
ཤིན་ཏུ་སྲ་ཞིང་མཁྲེགས་པའི་རྡོའི་ངོས་སུ་འཇིམ་པ་ལ་བྲིས་པ་བཞིན་དུ་ཕྱག་སེན་གྱིས་མ་ཎི་བྲི་བར་མཛད་པའི་རྗེས་ཤིན་ཏུ་གསལ་བ་དེང་སང་ཐམས་ཅད་ཀྱིས་མིག་གིས་མངོན་སུམ་དུ་མཇལ་དུ་ཡོད་པ་དེ་ཡིན་ལ།
དེ་རྗེས་ཐམས་ཅད་ཀྱིས་འདི་ལྟ་བུའི་རྫུ་འཕྲུལ་བསྟན་པ་ངོ་མཚར་ཆེ་ཞེས་རྗེ་ཉིད་ལ་གསོལ་བ་ན།
ང་ལ་དེ་ལྟ་བུ་ནུས་པའི་སྟོབས་དང་རྫུ་འཕྲུལ་ཅིའང་མེད་ཅེས་གསུངས་ཤིང་ཡོན་ཏན་ཐམས་ཅད་སྦ་བར་མཛད་པར་སྣང་ནའང་སྐྱེ་བོ་ཐམས་ཅད་ལ་མངོན་སུམ་ཚད་མས་གྲུབ་པ་ཡིན་ནོ།
།གཞན་ཡང་སྡེ་གཞུང་དང༌། གོ་འཇོ་སོགས་ནས་གདན་འདྲེན་ཞུ་མི་འབྱོར་ཡང་དེ་དག་ཏུ་མ་ཕེབས་པར་གཙོ་བོར་སྡེ་དགེ་ལྷུན་གྲུབ་སྟེང་གི་ཕན་བདེ་ཀུན་ཁྱབ་གླིང་གི་བླ་བྲང་རང་དུ་བཞུགས།
སྒ་སྟོད་དུ་ཕེབས་སྐབས་མ་གཏོགས་ལོ་རེ་བཞིན་དགོན་དེའི་དྲུག་ཅུ་དང༌། འདུ་བ་ཆེན་མོ་ཞེས་

པ་ངོར་ལུགས་དཀྱིལ་འཁོར་བདུན་གྱི་སྒྲུབ་མཆོད་ཚོགས་པའི་དབུ་བཞུགས་སུ་རྟག་པར་ཕེབས། རྒྱུན་ཏུ་ཆོས་རྒྱལ་ཆེན་པོ་སྐུ་མཆེད་རྣམས་ཀྱི་ཐུགས་བཞེད་ལྟར་གྱི་བཀའ་ཆོས་རྣམས་འབུལ་བ་དང༌། སྐུའི་འགའ་རྐྱེན་ཞི་ཞིང་ལེགས་ཚོགས་གོང་འཕེལ་དུ་འགྱུར་བའི་སྐུ་རིམ་གྱི་རིགས་སྒྲུབ་པ་དང༌།
དད་པ་ཅན་གཞན་དག་གིས་ཀྱང་གསོལ་བ་བཏབ་པའི་ངོར་གསང་སྔགས་རྡོ་རྗེ་ཐེག་པའི་བྱ་བ་དང༌། སྤྱོད་པ་དང༌། རྣལ་འབྱོར་དང༌།
རྣལ་འབྱོར་ཆེན་པོ་བླ་ན་མེད་པའི་རྒྱུད་སྡེ་རྣམས་དང་རྗེས་སུ་འབྲེལ་བའི་དབང་བསྐུར་བ་དང༌། རྗེས་སུ་གནང་བ་དང༌། བྱིན་གྱིས་བརླབ་པ་དང༌། ཟབ་ཁྲིད་དང༌། ལུང་འབོགས་པ་ལ་སོགས་པ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཏེ་གདུལ་བྱ་ཐམས་ཅད་རྣམ་པར་གྲོལ་བའི་སྐལ་བ་དང་ལྡན་པར་མཛད་པ་ཡིན་ནོ།
།དེ་དག་གི་སྐབས་གསེང་རྣམས་སུ་འཇིགས་བྱེད་ཀྱི་སྐུ་མཚམས་ཟླ་གཅིག་ལྷག་ཙམ་དང༌།
བྲག་རྫོང་མའི་སྐུ་མཚམས་ཟླ་བ་གཅིག་ཙམ་དང༌། ཚེ་སྒྲུབ་ཟླ་ཤས་བཅས་བཞུགས་པ་དང༌། ཡོངས་རྫོགས་བསྟན་པའི་སྣང་བྱེད་ཁྲོ་ཤུལ་བླ་མ་རིན་པོ་ཆེ་ངག་དབང་སྨིན་གྲོལ་རྒྱ་མཚོའི་དྲུང་ནས།
རྒྱལ་མཆོག་ལྔ་པ་རིན་པོ་ཆེ་ངག་དབང་བློ་བཟང་རྒྱ་མཚོའི་ཡེ་ཤེས་དག་པའི་སྣང་ངོར་རྩ་བ་གསུམ་གྱི་ལྷ་ཚོགས་རྣམས་ཀྱིས་དབང་བསྐུར་ཞིང་བྱིན་གྱིས་བརླབས་པའི་ཟབ་ཆོས་དག་སྣང་རྒྱ་ཅན་ཉེར་ལྔའི་ཆོས་སྐོར་ཡོངས་སུ་རྫོགས་པ་དང༌།
གཏེར་སྟོན་འཇའ་ཚོན་སྙིང་པོའི་ཟབ་གཏེར་ལས་བྱུང་བའི་དཀོན་མཆོག་སྤྱི་འདུས་ཀྱི་དབང་དང༌། གཏེར་སྟོན་རྐྱང་མོ་གྲགས་ནས་བརྒྱུད་པའི་རྟ་མགྲིན་ཡང་གསང་ཁྲོས་པ་ལྷ་དགུ།
ཚེ་དབང་གྱིང་ལྔ་གཟའ་གདོང་དང་བཅས་པའི་དབང་བསྐུར་བ་དང༌། མངའ་རི་གཏེར་སྟོན་པཎ་ཆེན་པདྨ་དབང་རྒྱལ་ནས་བརྒྱུད་པའི་བསམ་པ་ལྷུན་གྲུབ་མའི་དབང་དང༌།

།གཞན་ཡང་སྔ་འགྱུར་རྡོ་རྗེ་ཐེག་པའི་གདམས་ངག་ཟབ་མོ་ལས་ཉེར་མཁོའི་རིགས་འགའ་ཞིག་གི་ལུང་དང༌། སྒྲུབ་བརྒྱུད་ཀརྨ་ཀཾ་ཚང་ནས་བརྒྱུད་པའི་གཅོད་ནམ་མཁའ་སྒོ་འབྱེད་ཀྱི་དབང་དང༌། དཔལ་ས་སྐྱ་པའི་བསྟན་སྲུང་མགོན་པོ་ཆེ་ཆུང་གཉིས་སུ་གྲགས་པའི་ནང་ཚན་ཞལ་རྣམ་འགྱུར་བཅུ་བདུན་གྱི་རྗེས་སུ་གནང་བ་བཅས་གསན་པ་དང༌།
ཡང་ཉམས་དང་རྟོགས་པའི་དབང་ཕྱུག་བླ་མ་དཔལ་ལྡན་ཕྲིན་ལས་ཀྱི་དྲུང་ནས། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཁྲོ་བོ་བཅུ་གཅིག་གི་རྗེས་གནང་སྔོན་དུ་འགྲོ་བའི་ཕྱི་ཁྲིད་རྡོ་རྗེ་བྲག་རྫོང་མ་དང༌།
ནང་གི་བྲག་རྫོང་དྲག་པོ་སྔགས་རྒོད། གསང་བའི་བྲག་རྫོང་སེམས་ཉིད་ཡེ་ཤེས་ཀྱི་འཁོར་ལོའི་རྩལ་འདོན་པ་བཅས་ཀྱི་ཉམས་ཁྲིད་ཟབ་མོ་ཡོངས་སུ་རྫོགས་པ་གསན་པ་དང༌།
རྒྱ་ཆེན་ཆོས་ཀྱི་སྤྱན་ལྡན་བླ་མ་དགེ་འདུན་རྒྱ་མཚོའི་དྲུང་ནས་བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་ལྷ་དགུའི་དབང་བསྐུར་བ་ལེགས་པར་གསན་པར་མཛད་དོ།
།གཞན་ཡང་ཡུལ་ཕྱོགས་སོ་སོར་བདེ་སྐྱིད་རྒྱ་ཆེར་འབྱུང་བའི་སླད་དུ་ལྷ་བུམ་དང༌། ཀླུ་བུམ་དང༌། ས་བདག་གི་བུམ་པ་ལ་སོགས་པ་ཚད་དང་ལྡན་པར་བསྒྲུབས་ཏེ་སྦ་བ་དང༌།
ལོ་རེ་བཞིན་དབྱར་གྱི་དུས་ཆར་འབེབས་པ་ལ་སོགས་པ་ཞི་རྒྱས་དབང་དྲག་དང་རྗེས་སུ་འབྲེལ་བའི་མཛད་ཕྲིན་ཐམས་ཅད་ནི་རེ་རེ་ནས་སྨོས་ཀྱིས་མི་ལང་ངོ༌། །འཕགས་རྣམས་དག་པ་རབ་འབྱམས་ལས།
།ཐ་མལ་སྣང་བ་མ་མཆིས་མོད། །འགྲོ་འདི་དད་ཕྱིར་མནལ་ལམ་དུ། །འདྲེན་པ་མཆོག་དང་མཇལ་ཚུལ་བསྟན། །མགོན་དེས་ཚེམས་ཀྱི་འོད་དཀར་གྱིས། །ཕྱོགས་སུ་སྣང་བ་རབ་སྦྱིན་ཅིང༌། །ལུང་བསྟན་བདུད་རྩིའི་ཆར་འབེབས་པ།
།དག་པའི་རི་བོང་འཛིན་པ་བཞིན། །ནམ་ཞིག་ས་ཡི་བདག་པོ་ཡི། །འཕྲིན་ཡིག་རིན་པོ་ཆེ་ཡི་སྒྲོམ། །གང་གི་ཕྲག་པར་

ཉེར་བཀོད་པའི། །མདོ་སྨད་ལྗོངས་ཀྱི་ཕོ་ཉ་སླེབས། །དེ་ཚེ་མགོན་པོ་མཆོག་ཉིད་ཀྱི། །ཡེ་ཤེས་མེ་ལོང་དྭངས་པའི་མཁར། །བོད་ཆེན་འདྲེན་པར་གཤེགས་བཞེད་པའི། །ཐུགས་བསྐྱེད་གཟུགས་ཀྱི་ཆུ་འཛིན་བཀོད།
།དེ་ནས་བཅོམ་ལྡན་དགྲ་བཅོམ་གྱི། །འཁོར་གྱིས་ཡོངས་སུ་བསྐོར་བ་ལྟར། །དབང་པོ་གནས་པའི་ཕྱོགས་ཀྱི་སྒོར། །ཉི་མས་བཞིན་དུ་མཛེས་པར་གཤེགས། །བསམ་ཡས་ཡོན་ཏན་ཕུང་པོ་ཡིས། །གསེར་གྱི་ཏ་ལ་བཞིན་མཐོ་བ།
།གང་དེ་ཆོས་ཀྱི་ཁྲི་འཕང་དུ། །སླར་ཡང་མཐོ་བ་ཉིད་དུ་བསྒྲུབས། །གང་གི་གྲགས་པ་ཟླ་འོད་ལྟར། །དཀར་བ་ཡོན་ཏན་ལ་བཏགས་ཀྱང༌། །ས་ལ་ཕོ་ཉ་བཞིན་རྒྱུ་བ། །སྐྱེ་རྒུའི་བསོད་ནམས་ལགས་པར་ཁུམས།
།འཕགས་བོད་མཁས་དང་གྲུབ་པ་ཡི། །མཛད་པ་གཅིག་ཏུ་བསྡུས་པ་ལྟར། །མཁྱེན་བརྩེ་ནུས་པའི་ཕྲིན་ལས་ཀྱིས། །ཐུབ་བསྟན་སྲིད་པའི་རྩེ་མོར་སྤེལ། །རྒྱལ་བ་རྣམས་ཀྱང་བཏང་སྙོམས་སུ། །ཞི་བའི་ངལ་འཚོ་བསྟན་དུས་འདིར།
།གཅིག་ཏུ་འགྲོ་ལ་ཕན་མཛད་པའི། །དཔེར་འོས་རང་ཉིད་ལས་གཞན་སུ། །སྐད་ཅིག་གཅིག་ལ་འཇིག་རྟེན་ཁམས། །བརྒྱ་ཕྲག་སྤྲོ་དང་བསྡུ་ནུས་ན། །རྡོ་ཡི་ངོས་སུ་ཕྱག་མཛུབ་ཀྱིས། །ཡི་གེ་བཀོད་ལ་མཚར་ཅི་ཞིག
།འོན་ཏེ་ཚུར་མཐོང་མགུ་བའི་སླད། །རྫུ་འཕྲུལ་ཆ་ཙམ་བསྟན་པས་ཀྱང༌། །སྔོན་བྱོན་གྲུབ་བརྙེས་བརྒྱད་ཅུ་བཞིའི། །གྲགས་པའང་ཉམས་པར་བྱས་ཀྱིས་དོགས། །མཁས་དང་གྲུབ་པའི་རྩེར་སོན་ཀྱང༌།
།གསན་སྒོམ་ངོམས་པ་མེད་འདི་མཚར། །འོན་ཏེ་རྒྱ་མཚོས་ཆུ་ཕྲན་ཀུན། །སྡུད་ལ་ཚིམ་པ་ནམ་ཞིག་མཐོང༌།། །།གསུམ་པ་དབུས་གཙང་དག་པའི་ཞིང་དུ་བསྙེན་བཀུར་རྒྱ་ཆེར་བསྟབས་ཏེ་རང་གནས་གདན་ས་ཆེན་པོར་ཞབས་བཀོད་དེ་བསྟན་འགྲོའི་དོན་ཇི་ལྟར་མཛད་པའི་ཚུལ་ནི།
སྤྱིར་བདག་ཅག་གི་དཔལ་ལྡན་བླ་མ་དམ་པ་ཡོན་ཏན་མ་ལུས་

པའི་ཕུང་པོ་ཆེན་པོར་གྱུར་པ་འདི་ནི་མཁྱེན་བརྩེ་ནུས་གསུམ་གྱི་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་པར་མ་ཟད། རྟག་པར་ཆོས་བཞིན་སྤྱོད་པ་ཁོ་ན་ལས། འཇིག་རྟེན་ཆོས་བརྒྱད་ལ་སོགས་པ་དགོས་མེད་ཚེ་འདིའི་བྱ་བ་ཕྲ་ཞིང་ཕྲ་བའང་མི་མཛད་ཅིང༌།
དེའི་ཕྱིར་སྐྱེ་བོ་རྟོག་དཔྱོད་དང་ལྡན་པ་རྣམས་ཀྱིས་ཇི་ཙམ་བརྟགས་ཀྱང་ཡོན་ཏན་དུ་སྣང་བ་ཁོ་ན་ལས། སྐྱོན་དུ་མངོན་པ་གཅིག་ཀྱང་མཐོང་བ་མེད་ལ།
དེ་ལ་བརྟེན་ནས་ཁམས་བོད་ཀྱི་ལྗོངས་སུ་འཁོད་པའི་སྐྱེ་བོ་ཐམས་ཅད་ཀྱིས་ཀྱང་ངེས་པར་འབྲེལ་ཚད་དོན་དང་ལྡན་པའི་སངས་རྒྱས་དངོས་ཀྱི་འདུ་ཤེས་བྱེད་ཅིང༌། ཟང་ཟིང་གི་འབུལ་བའང་དབྱར་གྱི་ཆུ་འཛིན་བཞིན་དུ་འཁྲིགས་པར་གྱུར་མོད།
དེ་དག་ལ་མངོན་པར་ཞེན་པ་ཅུང་ཟད་ཀྱང་མི་མངའ། འོན་ཀྱང་སྐྱེ་བོ་ངན་པའི་སྤྱོད་ཚུལ་ལྟར་གྱི་རང་གི་འཁོར་དང་ཉེ་འབྲེལ་ལ་སོགས་པས་སྦྱིན་བདག་གི་དད་རྫས་ལ་འབག་ཆོལ་དུ་ལོངས་སྤྱོད་དུ་འཇུག་པ་དང༌།
རང་ཉིད་བཟང་པོར་བསྒྲུབ་པའི་སླད་དུ་དགོས་མེད་ཀྱི་ཐབས་སྐྱོང་དང༌། རྙེད་པས་རྙེད་པ་འཚོལ་བ་དང༌། རབ་ཏུ་བྱུང་བའི་ཡོ་བྱད་ཀྱིས་ཁྱིམ་པ་རྣམས་ཀྱི་སེམས་འཛིན་པ་ལ་སོགས་པ་ལོག་པའི་འཚོ་བ་དང༌།
མ་དག་པའི་སྦྱིན་པས་རང་གཞན་ཐམས་ཅད་ཉེས་དམིགས་ཆེན་པོ་ལ་སྦྱོར་བ་ལ་སོགས་པའི་སྤྱོད་ཚུལ་ངན་པ་མཐའ་དག་རྒྱང་རིང་དུ་དོར་ནས། དད་པ་ཅན་གྱི་ཡོ་བྱད་རྣམས་ཆུད་མི་ཟ་ཞིང་ལག་ལེན་བྱེད་པ་ཐམས་ཅད་ལའང་ཉེས་པ་མི་འབྱུང་བའི་སླད་དུ་དམ་གཉེར་གྱི་སྒོ་ནས་ཡུལ་མཆོག་ཏུ་གྱུར་པ་བླ་མ་དང་དཀོན་མཆོག
།བསྟན་པ་དང་སེམས་ཅན་གྱི་ཆེད་དུ་བསྔོ་བའི་ཚེ་ཕངས་པ་ཏིལ་འབྲུ་ཙམ་ཡང་མི་མངའ་བར།
དེ་ཁོ་ནའི་ཆེད་དུ་ལྷུག་པར་གཏོང་བར་མཛད་པ་ཡིན་ཏེ། དེའང་སྔར་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་ཞལ་སྔ་ནས།

གསར་དུ་བཟོ་བ་ལས་ཀྱང་རྙིང་པ་ལ་ཉམས་གསོ་བྱེད་པ་ཉིད་ལེགས་ཞེས་བཀའ་སྩལ་པ་ཐུགས་ལ་བཞག་སྟེ། སྔོན་བོད་དུ་བཞུགས་པའི་དུས་སུའང་སྐུ་གསུང་ཐུགས་ཀྱི་རྟེན་རྙིང་པ་རྣམས་ལ་ཉམས་གསོ་ཁོ་ན་གཙོ་བོར་མཛད་ཅིང༌།
དེ་རྗེས་མདོ་ཁམས་སུ་ཕེབས་ནས་ཀྱང་ཨེ་ཝྃ་བླ་བྲང་གཞུང་གི་གཟིམ་ཆུང་གཡབས་ཆེན་སོགས་ཀྱི་ཉམས་གསོའི་ཞལ་འདེབས་སུ་རྒྱ་དངུལ་འདེགས་སྲང་ལྔ་བཅུས་གཙོ་བྱས་པའི་ཡོ་བྱད་འགའ་ཞིག་བསྐུར་བར་མཛད་པ་དང༌།
གླིང་མགོ་ཟི་དགོན་དུ་ཁྲ་ལེབ་ཆོས་རྗེ་རིམ་བཞུགས་ཀྱི་སྒར་ཁང་རྙིང་པས་གཡོས་ཀྱིས་ཞིག་པར་གྱུར་པའང་གསར་དུ་བཟོ་བར་མཛད་པ་དང༌། སྒ་སྟོད་ཕྱོགས་ཀྱི་ཆོས་གྲྭ་ཆེན་པོ་སྐྱེ་རྒུ་དོན་གྲུབ་གླིང་པས་འདུ་ཁང་སྟེང་དུ་གསེར་ཟངས་ཀྱི་རྒྱ་ཕིབས་གསར་བཞེངས་བྱེད་པའི་ཚེའང་རྗེ་འདིས་ཞལ་འདེབས་རྒྱ་དངུལ་འདེགས་སྲང་ལྔ་བཅུ་སྩལ་བ་སོགས་དེ་འདྲའི་རིགས་མང་ཞིང༌།
གཞན་ཡང་ཁམས་ཕྱོགས་ཀྱི་དགོན་སྡེ་འགའ་ཞིག་ཏུ་གཏན་གཞག་ཆེ་ཆུང་ཅི་རིགས་པ་སྩལ་བ་དང༌།
གསར་བཟོས་ཀྱི་རིགས་ཀྱང་གསེར་ཟངས་ལས་གྲུབ་པའི་སྐུ་འདྲ་ཆེ་ཆུང་འགའ་ཞིག་དང༌། བྲིས་ཐང་ཁ་ཤས་དང༌། གསུང་རྟེན་དང༌། ཐུགས་རྟེན་ཀྱང་ཅི་རིགས་པར་བཞེངས་པ་དང༌།
སྔ་ཕྱིར་མཆོད་པའི་ཡོ་བྱད་གསར་བཟོས་མཛད་པའང་ཤིན་ཏུ་མང་བར་ཡོད་ལ། དཀོན་མཆོག་གི་མཆོད་པ་དང་དགེ་འདུན་གྱི་བསྙེན་བཀུར་ཡང་སྔོན་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱིས་སྤོས་དང་མར་མེ་ལ་སོགས་པ་འདི་དགེ་བ་རྗེས་མེད་ལྟ་བུ་ཡིན་པས་ཤིན་ཏུ་ལེགས་ཞེས་གསུངས་པ་ལ་བརྟེན་ནས།
དེ་ཕྱིན་ཆད་ཁམས་བོད་ཐམས་ཅད་དུ་རྗེ་རང་གི་བཞུགས་གནས་གཟིམ་ཆུང་ཀུན་ཏུ་མར་མེ་ཉིན་མཚན་ཁོར་ཡུག་ཏུ་སྐད་ཅིག་ཀྱང་རྒྱུན་མ་ཆད་པར་མཛད་པ་དང༌།
ཁམས་བོད་ཀྱི་རྟེན་གསུམ་ཁྱད་པར་

ཅན་རྣམས་མཇལ་བའི་ཚེའང་སྔ་ཕྱིར་མཆོད་འབུལ་རྒྱ་ཆེ་བར་མཛད་པ་དང༌། ཟླ་བ་བྱུང་ངོ་ཅོག་གི་ཉ་སྟོང་ཚེས་བརྒྱད་ཕལ་ཆེ་བར་ཡང་མཆོད་འབུལ་ཟབ་པ་དང་བཅས་ཏེ་དགེ་སློང་འགའ་ཞིག་གིས་བླ་མ་མཆོད་པ་སོགས་གསུང་བ་དང༌།
ཁྱད་པར་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཞི་བར་གཤེགས་པའི་དུས་ཆེན་ཆོ་འཕྲུལ་ཟླ་བའི་ཚེས་ཉི་ཤུའི་ནང་དུ་ཉིན་ལྔ་དྲུག་རེ་ལ་བརྒྱ་མཆོད་དང་བཅས་ཏེ་རྗེ་རང་དང་དགེ་སློང་བཟང་གྲས་ཁ་ཤས་ཀྱིས་བླ་མ་མཆོད་པ་སོགས་གསུང་བ་དང༌།
སྐབས་སྐབས་སུ་དགེ་སློང་མང་རབ་ཀྱིས་རྒྱལ་བའི་བཀའ་འགྱུར་རོ་ཅོག་བཀླག་པ་དང༌། སྡེ་དགེ་ལྷུན་གྲུབ་སྟེང་དུ་ལོ་རེ་བཞིན་ཧོར་ཟླ་བཅུ་གཉིས་པའི་དམར་ཕྱོགས་ཀྱི་རྫོགས་པ་གསུམ་པའི་ཉིན་དྲུག་འདུའི་དབུ་བཞུགས་སུ་ཡིན་གྱིས་དགོན་དེའི་འདུས་ཚོགས་སུ་ཚེ་ཆོག་དང༌།
མགོན་ཁང་ཁག་རྣམས་སུ་སྐོང་བ་དང༌། ཆོས་སྒྲོགས་པ་མང་པོས་གསུང་རབ་བཀླག་པ་དང༌།
དེར་འདུས་པའི་གསང་སྔགས་རྙིང་མའི་བླ་མ་དགེ་སློང་སྔགས་པ་བཅས་ལའང་ཕྱག་འགྱེད་དང་རྣམ་གཞག་སོགས་གཏོང་བའི་རྒྱུན་མཆིས་པ་རྣམས་ཀྱང་མ་ཆད་པར་ཡར་ལྡན་དུ་མཛད་པ་སོགས་མདོར་ན་དུས་རྟག་ཏུ་རྣམ་དཀར་གྱི་ཕྱོགས་སུ་གཏོང་བའི་སྒོ་འཕར་དབྱེ་བཞིན་པ་དང༌།
ཁྱད་པར་སྦྱིན་བདག་གི་དད་རྫས་མཐའ་དག་ཆུད་ཟོས་སུ་མ་སོང་བར་དབུས་གཙང་དག་པའི་ཞིང་དུ་བསྙེན་བཀུར་རྒྱ་ཆེར་སྟོབ་པ་དང༌། རྗེ་རང་ཉིད་ཀྱང་དུས་རྟག་ཏུ་ཚེ་འདིར་སྣང་གི་རྣམ་གཡེང་དང་འདུ་འཛི་ལ་གཏན་ནས་མི་དགེས་ཤིང༌།
དབེན་པ་ཁོ་ནར་ཐུགས་དམ་ལ་གཞོལ་བ་ལ་ཐུགས་འདུན་རྩེ་གཅིག་ཏུ་མཛད་པའི་སྟོབས་ཀྱིས་ལོ་སྔ་མ་མེ་རྟ་དང༌།
མེ་ལུག་རྣམས་སུ་སྡེ་དགེ་ཆོས་རྒྱལ་ཆེན་པོར་བོད་དུ་འབྱོན་ཆོག་པའི་དགོངས་ཁྲོལ་ཡང་ཡང་ཞུ་བར་མཛད་ནའང་དེ་

བཞིན་དགོངས་པ་ཁྲོལ་བ་ཞིག་མ་བྱུང་ཞིང༌། སླར་ཡང་ནན་ཏན་གྱིས་དགོངས་ཞུ་མཛད་པར་བརྟེན་རིམ་གྱིས་ས་སྤྲེལ་ལོར་བོད་དུ་འབྱོན་ཆོག་པའི་དགོངས་ཁྲོལ་བྱུང་བར་བརྟེན། དེ་སྐོར་གྱི་ཉེར་བསྡོགས་རྣམས་ཀྱང་རིམ་གྱིས་བརྩམས་པ་དང༌།
དོན་དུ་གཉེར་བ་སོ་སོས་ཇི་ལྟར་གསོལ་བ་བཏབ་པ་བཞིན་དུ་ནཱ་རོ་མཁའ་སྤྱོད་མའི་ཁྲིད་དང༌། ཀྱེ་རྡོ་རྗེ་རྒྱུ་ལམ་གྱི་དབང་ལ་སོགས་པ་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོའང་ཅི་རིགས་པར་བསྐོར་ཏེ་རེ་བའི་ཤིང་རྟ་ཡོངས་སུ་འགེངས་པར་མཛད་པ་དང༌།
ལྷུན་གྲུབ་སྟེང་གི་གཙུག་ལག་ཁང་དུ་དེར་བཞུགས་པའི་དགེ་འདུན་གང་ཡོད་ཀྱིས་བླ་མ་མཆོད་པ་དང༌། ཚེ་ཆོག་ཉིན་ཁ་ཤས་ཚོགས་ཏེ།
དེ་དག་ལའང་བསྙེན་བཀུར་དང་གྲལ་འགྱེད་སོགས་ཟབ་པར་མཛད་པ་དང་ཆབས་ཅིག་གཙུག་ལག་ཁང་དེར་གོས་ཆེན་ཕུལ་དུ་སོན་པ་ལས་གྲུབ་པའི་བླ་བྲེ་དང༌། གོས་ཡུག་གི་འཕན་ལ་སོགས་པ་སྦྱོར་འཇགས་སྩལ་བ་དང༌།
ཕན་གླིང་བླ་བྲང་རང་དུའང་ཆོས་རྒྱལ་དགེ་བའི་དབང་པོས་མཛད་པའི་བདག་ཅག་གི་སྟོན་པ་ཐུབ་པའི་དབང་པོའི་སྐྱེས་རབས་དཔག་བསམ་འཁྲི་ཤིང་ལས་བྱུང་བ་ལྟར་བྲིས་པའི་ཞལ་ཐང་གྲས་འགྲིག་ཉི་ཤུ་རྩ་གཅིག་གོང་གཤམ་ཞལ་ཁེབས་སོགས་ཕུན་སུམ་ཚོགས་པ་དང༌།
གསེར་ཟངས་ལས་གྲུབ་པའི་རྒྱལ་བ་ཚེ་མཐའ་ཡས་པའི་སྐུ་བརྙན་མི་ཚད་ཙམ་གཅིག་དང༌། གསེར་ཟངས་ལས་གྲུབ་པའི་སྤྱན་རས་གཟིགས་ཁྲུ་གང་ཙམ་དང༌།
དེ་བས་ཆུང་ཙམ་གྱི་ཡུམ་ཆེན་མོའི་གསེར་སྐུ་སོགས་གསར་སྦྱོར་མང་དུ་མཛད་པ་དང༌། གཞན་ཆོས་སྲུང་རྣམས་ལ་སྐོང་ཕྲིན་དང་ཡུལ་ལྷར་བསང་མཆོད་ལ་སོགས་པ་སྐབས་སུ་བབ་པའི་རིམ་གྲོའི་རིགས་རྣམས་བསྒྲུབ་པ་དང༌།
ཆོས་རྒྱལ་ཆེན་པོ་སྐུ་མཆེད་རྣམས་ཀྱིས་དབུ་བྱས་པའི་སྦྱི་བདག་དད་པ་ཅན་ཐམས་ཅད་ནས་ཀྱང་ཕེབས་བརྫོང་དང་འབུལ་

བའི་རིགས་རྒྱུ་དཔངས་མི་དམན་པར་ཕུལ་བ་དང༌། ཕར་ཡང་དེ་དག་ལ་སྐབས་སུ་བབ་པའི་ཆོས་དང་ཟང་ཟིང་གིས་ཡིད་ཀྱི་དབང་པོ་ཡོངས་སུ་ཚིམ་པར་མཛད་ཅིང༌། འཕྲལ་ཡུན་གྱི་ལེགས་ཚོགས་གོང་འཕེལ་དུ་འགྱུར་བར་མཛད་དེ།
དགུང་གྲངས་དྲུག་ཅུར་ཕེབས་པ་ལེགས་སྦྱར་གྱི་སྐད་དུ་ཀཱི་ལ་ཀ་ཞེས་པ་ཕུར་བུ་སྟེ་རྒྱ་རྩིས་པས་ས་ཕོ་སྤྲེའུའི་ལོའི་སྣྲོན་གྱི་ཟླ་བའི་དམར་ཕྱོགས་ཀྱི་གྲལ་ཚེས་ཉེར་དགུའི་ཉིན་ངེས་པ་དོན་གྱི་རྡོ་རྗེ་འཆང་ཆེན་པོ་འདི་ཉིད་དང༌།
ཀུན་གཟིགས་འཇམ་པའི་དབྱངས་མཁྱེན་བརྩེའི་དབང་པོ་དང་བཅས་སྟོན་འཁོར་རྣམས་དང༌། སྡེ་དགེ་ཆོས་རྒྱལ་མཆོག་གི་ཕེབས་སྐྱེལ་གྱི་ཚོགས་མཐའ་ཡས་པ་རྣམས་དང༌།
ཁྱད་པར་ཨེ་ཝྃ་རང་དུ་མ་ཕེབས་བར་གྱི་ཞབས་འབྲྀང་བར་འཇུ་ཚ་བསོད་ནམས་སྟོབས་རྒྱལ་དཔོན་འཁོར་རྣམས་གཏོང་གནང་མཛད་པ་བཞིན། དེ་རྣམས་དང་བཅས་ཏེ་དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ཆེན་པོ་ནས་ཆིབས་ཀྱི་གདོང་བསྒྱུར་ཏེ།
ལམ་བར་དུ་འཁོད་པའི་འགྲོ་བ་འགའ་ཞིག་ལའང་ཆོས་ཀྱི་བདུད་རྩི་ཅི་རིགས་པ་སྩོལ་བཞིན་པའི་སྒོ་ནས་རིམ་གྱིས་ཤིན་ཏུ་བགྲོད་པར་དཀའ་བའི་ཆུ་བོ་དང༌། ལ་ལུང་མང་པོ་བརྒལ་ཏེ་གྲོ་བཞིན་ཟླ་བའི་ཤར་ཕྱོགས་ཀྱི་རྒྱལ་བ་གཉིས་པར་བཀྲ་ཤིས་དབུ་མ་ཐང་དུ་གཅུང་མཛོད་པ་ནོར་ལྡན་ཤེས་རབ་བཟང་པོ་དཔོན་འཁོར་གྱི་ཆིབས་བསུ་དང་མཇལ་འཛོམ་གནང་ནས་སྐུ་མཆེད་ལྷན་ཅིག་ཏུ་ཐོག་མར་བྱང་རྭ་སྒྲེང་གི་ཆོས་གྲྭ་ཆེན་པོར་ཕེབས།
དེར་བཞུགས་པའི་སྐུ་གསུང་ཐུགས་ཀྱི་རྟེན་ཁྱད་པར་དུ་འཕགས་པ་རྣམས་ཀྱི་དྲུང་དུ་བརྒྱ་མཆོད་རྣམ་ལྔ་དང༌། དགེ་འདུན་འདུས་པ་རྒྱ་མཚོར་མང་ཇས་བསྙེན་བཀུར་བ་དང༌།
རྭ་སྒྲེང་བླ་བྲང་དུ་མཎྜལ་སྐུ་གསུང་ཐུགས་རྟེན་དང༌། དར་རས་ལིང་ལ་སོགས་པའི་ཚན་གྲངས་འགའ་ཞིག་དང༌། ལྗོན་ཇ་འཁོར་གཅིག །རྟ་དྲེལ་

གཉིས་ལ་སོགས་པའི་འབུལ་བ་དང༌། གཞན་ཡང་སྐབས་སུ་བབ་པའི་ཇ་གསར་དང༌། གནང་སྦྱིན་ལ་སོགས་པ་གང་ལ་གང་འོས་མཛད་དེ་དཔལ་སྟག་ལུང་གི་དགོན་པར་ཕེབས། སྟག་ལུང་བླ་མ་རིན་པོ་ཆེར་ལྗོན་ཇ་འཁོར་གཅིག་དང༌།
རྟ་གཅིག་གི་གཙོས་པའི་ཚན་གྲངས་ཁ་ཤས། དགོན་དེའི་རྟེན་གསུམ་ཡོངས་ལ་མཆོད་འབུལ་དང༌། འདུས་ཚོགས་སུ་མང་ཇས་བསྙེན་བཀུར་བ་བཅས་བསྒྲུབས། དེ་ནས་རིམ་གྱིས་བྲག་ཡེར་པ་ལ་སོགས་པའི་ལམ་བར་གྱི་གནས་ཆེན་རྣམས་སུའང་མཆོད་འབུལ་རྒྱས་པར་མཛད་དེ།
ཁྲུམས་ཀྱིས་ཉ་བའི་ཧོར་ཟླ་བརྒྱད་པའི་དཀར་ཕྱོགས་ཀྱི་དགའ་བ་གཉིས་པའི་ཉིན་ཆོས་ཚིགས་ཀྱིས་ཕྱེ་བའི་ཡུལ་དབུས་སུ་གྱུར་པ་བསིལ་ལྡན་ལྗོངས་ཀྱི་ལྟེ་བ་ལྷ་ལྡན་དུ་ཕེབས།
དེ་སྐབས་ལྷ་ལྡན་དུ་འབྲུམ་འཕྲོས་ཐོར་ཙམ་ཡོད་པ་ལ་བརྟེན་བག་སང་གི་ཚུལ་དུ་དབུས་གཙང་ཀུན་བདེ་གླིང་དུ་ཞག་བདུན་ཙམ་བཞུགས་ཏེ། སྐབས་སུ་བབ་པ་ན་ཕོ་བྲང་ཆེན་པོ་པོ་ཏ་ལར་འཕགས་མཆོག་ལག་ན་པདྨོའི་རྣམ་འཕྲུལ་རྒྱལ་དབང་ཐམས་ཅད་མཁྱེན་པ་མཁས་གྲུབ་རྒྱ་མཚོའི་གསེར་ཞལ་རིན་པོ་ཆེ་མཇལ་བ་དང་ལྷན་ཅིག
།གསོལ་ཇ་བཞེས་འབྲས་དང༌། མཎྜལ་སྐུ་གསུང་ཐུགས་རྟེན། དར་རས་ལིང་ལ་སོགས་པའི་ཚན་གྲངས་དང་དངོས་ཆས་རིགས་རྒྱ་ཆེ་བ་དང༌།
མ་ཧཱ་ཙི་ནའི་ཡུལ་གྱི་བཟང་ཇ་འཁོར་དྲུག་བརྒྱ་དང༌། དངུལ་ཊམ་སྲང་བརྒྱ། རྟ་དྲེལ་བཞི་ལ་སོགས་པ་ཕུལ་བ་དང༌། དེ་ནས་ལྷ་ལྡན་རང་གི་བཞུགས་མཚེར་དུ་ཕེབས་ནས་གངས་ལྗོངས་བསོད་ནམས་ཀྱི་འགྲོན་དུ་ཁུགས་པའི་སྲིད་སྐྱོང་རྭ་སྒྲེང་ཨ་ཆི་ཐུ་ཧོ་ཐོག་ཐུ་ངག་དབང་ཡེ་ཤེས་ཚུལ་ཁྲིམས་རྒྱ་མཚོའི་གསེར་ཞལ་རིན་པོ་ཆེ་མཇལ་བ་དང་ཆབས་ཅིག
།གསོལ་ཇ་བཞེས་འབྲས།
མཎྜལ་སྐུ་གསུང་ཐུགས་རྟེན་གྱི་དོད་ཊམ་སྲང་བརྒྱད་དང༌། དར་

རས་གོས་ཆེན་ལ་སོགས་པའི་ཚན་གྲངས་དང་དངོས་ཆས་ཀྱི་རིགས་མང་པོ། བཟང་ཇ་འཁོར་དྲུག་བཞི་བཅུ། རིན་ཆེན་གཉིས་པ་ཊམ་སྲང་ལྔ་བཅུ། རྟ་དྲེལ་གཉིས་བཅས་ཕུལ་བར། ཕྱིར་ཡང་དེ་དག་ནས་འབུལ་སློག་རྒྱ་ཆེ་བ་དང༌།
ལམ་ཡིག །དོས་རྟ། རྩྭ་ཤིང་སོགས་ཕོན་ཆེ་བ་དང༌། ཇ་ཁྲལ་རྩྭ་ཆག་སོགས་ཀྱི་གཟིགས་སྐྱོང་ཟླ་མེད་པར་སྩལ་བ་དང༌། ཀུན་བདེ་གླིང་གི་ཡོངས་འཛིན་རིན་པོ་ཆེའི་མདུན་བཟང་ཇ་འཁོར་དྲུག་གཅིག་དང༌།
ཆིབས་པ་གཅིག་གི་གཙོས་པའི་ཚན་གྲངས་ཁ་ཤས་ཕུལ་བ་དང༌། གཞན་ཡང་བཀའ་ཤག་དང༌། སྤྱི་ཁྱབ་མཁན་པོ་དང༌། རྩེ་ཤོད་ཀྱི་གསོལ་གཟིམ་མགྲོན་གཉེར་རྣམས་དང༌། ལྷ་ས་བླ་བྲང་གི་ཕྱག་མཛོད་པ་དང༌། གཉེར་ཚང་པ་དང༌།
རྩེའི་ཕྱག་མཛོད་པ་དང༌། གཉེར་ཚང་པ་དང༌། མི་དཔོན་དང༌། རྩྭ་གཉེར་དང༌། ཤིང་གཉེན་སོགས་ལའང་སོ་སོའི་གོ་བབ་དང་འདྲིས་ཟབ་ཆེ་ཆུང་དང་བསྟུན་པའི་ཇ་སར་གྱི་ས་བཅད་རེ་དང༌། ཁྱད་པར་དུའང་མཚན་གྱི་ཨུཏྤལ་རྣ་བའི་རྒྱན་དུ་ལན་ཅིག་སོན་པ་ཙམ་གྱིས་ཀྱང་འཁོར་བ་དང་ངན་སོང་གི་གཡང་ས་ལས་སྐྱོབ་པར་ནུས་པའི་བཅོམ་ལྡན་འདས་ཐུབ་པའི་དབང་པོའི་སྐུ་བརྙན་རྣམ་པ་གཉིས་ཀྱི་མདུན་སྟོང་མཆོད་རྒྱས་པ་དང༌།
དར་ཟབ་གྱ་ནོམ་པ་མང་པོའི་སྙན་ཤལ་དང༌། ཞལ་གསེར་གསོལ་བ་དང༌། གཞན་ཡང་ཕྱོགས་དེའི་ལྷ་ཁང་ཕལ་ཆེ་བར་གསེར་གསོལ་དང༌། མཆོད་འབུལ་རྒྱ་ཆེ་བ་དང༌། རྩེ་རྣམ་རྒྱལ་གྲྭ་ཚང༌། གླིང་ཁག་གསུམ་གྱི་གྲྭ་ཚང༌།
བཞི་སྡེ། རྨེ་རུ། རྒྱུད་སྟོད་སྨད། འབྲས་སྤུངས་འདུས་སྤྱི། དེའི་ནང་གསེས་གླིང་ཁང་ཚན། སེ་ར་འདུས་སྤྱི། དེའི་བྱེ་བྲག་ཏྲེ་བོ་ཁང་ཚན་རྣམས་སུ་མང་ཇས་བསྙེན་བཀུར་བ་དང༌།
སྨོན་ལམ་ཆེན་མོའི་སྐབས་ཀྱི་འདུས་ཚོགས་རིན་པོ་ཆེར་མང་ཇའི་བསྙེན་བཀུར་ཞུ་

བའི་དོད་དུ་བཟང་ཇ་འཁོར་དྲུག་སུམ་ཅུ་སོ་ལྔ་ལྷ་ས་བླ་བྲང་གི་ཕྱག་མཛོད་པར་ཕུལ་བ་དང༌། ཕྱག་དང་སྐོར་བ་ལ་སོགས་པའང་ཅི་རིགས་པར་མཛད་དེ་མདོར་ན་བསོད་ནམས་ཀྱི་ཚོགས་དབྱར་གྱི་ཆུ་གཏེར་བཞིན་དུ་དར་ལ་བབས་པར་མཛད་ནས་ཟླ་དེའི་དམར་ཕྱོགས་ཀྱི་རྒྱལ་བ་གསུམ་པའི་ཉིན་ལྷ་ལྡན་ནས་ཆིབས་བཏེག་སྟེ།
ཚལ་གུང་ཐང་དང༌། བསམ་ཡས་གཡའ་མ་ལུང་དང༌། མཆིམས་ཕུ་དང༌། བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ལ་སོགས་པ་རྣམས་དང༌།
རྩེ་ཐང་དང༌། ཁྲ་འབྲུག་དང༌། ཡར་ཀླུང་སྐོར་གྱི་གནས་ཡོངས་སུ་རྫོགས་པ་དང༌། བཙན་ཐང་གཡུ་ཡི་ལྷ་ཁང་དང༌། བྱ་ས་ལྷ་ཁང་ལ་སོགས་པ་དང༌། སྨིན་གྲོལ་གླིང་དང༌། གྲྭ་བྱམས་པ་གླིང་དང༌།
གཞུང་སྤེ་ཤིང་དང༌། གོང་དཀར་རྡོ་རྗེ་གདན་ལ་སོགས་པ་དེ་སྐོར་གྱི་གནས་རྣམས་དང༌། འབྲུག་ར་ལུང་དང༌། རྒྱལ་རྩེ་དཔལ་འཁོར་ཆོས་སྡེ་ལ་སོགས་པ་མདོར་ན་གནས་དེ་ཐམས་ཅད་ཀྱི་རྟེན་གསུམ་ཡོངས་ལ་མཆོད་འབུལ་དང༌།
དར་གོས་གྱ་ནོམ་པ་མང་པོའི་སྙན་ཤལ་དང༌། ཁྱད་པར་སྐུ་གསུང་ཐུགས་ཀྱི་རྟེན་རྣམས་ལ། བཟང་ངན་དང་མཆོག་དམན་གྱི་ཁྱད་པར་དབྱེར་མི་བཏུབ་ནའང་བཞེང་པ་པོའི་གང་ཟག་དང༌། རྒྱུ་དང་ཚད་དང་མཚན་ཉིད་ཀྱི་ཁྱད་པར་དང༌།
རབ་ཏུ་གནས་པའི་དུས་སུ་ཡེ་ཤེས་ཀྱི་འཁོར་ལོ་ཕེབས་པའི་ལྟས་དང་མཚན་མ་མཐོང་བའི་ཁྱད་པར་ལ་སོགས་པའི་སྒོ་ནས་གྲགས་ཆེ་ཆུང་དུ་བྱེད་པ་ལྟར། རྟེན་གསུམ་གྲགས་ཆེ་བ་ཕལ་མོ་ཆེར་ཞལ་གསེར་གསོལ་བ་དང༌།
ཉེ་བར་སྤྱོད་པའི་མཆོད་པའི་ཕྲེང་བ་ཚར་དུ་དངར་བ་བརྒྱ་ཕྲག་དུ་བརྩེགས་པ་དང༌། འགའ་ཞིག་ཏུ་སྟོང་ཕྲག་ཏུ་ལོངས་པར་མཛད་པ་དང༌། དེ་བཞིན་དུ་དགོན་པ་དེ་རྣམས་ཀྱི་བླ་མ་མཚན་གྲགས་ཆེ་བ་རྣམས་ལ་དཔེར་མཚོན་ན།
སྨིན་གླིང་ཁྲི་ཆེན་རིན་པོ་ཆེ་དང༌། གོང་དཀར་མཆོག་

སྤྲུལ་རིན་པོ་ཆེ་སོགས་ལ་བཟང་ཇ་འཁོར་དྲུག་གཉིས་རེ་དང༌། རྟ་རེ་རེའི་གཙོས་པའི་ཚན་གྲངས་ཁ་ཤས་རེ་དང༌། ཡར་ཀླུང་བཀྲ་ཤིས་ཆོས་སྡེའི་མཆོག་སྤྲུལ་རིན་པོ་ཆེའི་མདུན་བཟང་ཇ་འཁོར་དྲུག་གསུམ་དང༌།
རྟ་གཉིས་ཀྱི་གཙོས་པའི་ཚན་གྲངས་ཁ་ཤས་དང༌། སྒྲགས་ཡང་རྫོངས་སུ་མདོ་སྔགས་སྨྲ་བའི་ཁྱུ་མཆོག་ཆེན་པོ་སྙིགས་དུས་ཀྱི་ཐམས་ཅད་མཁྱེན་པ་གཉིས་པ་ལྟ་བུ་རྒྱལ་སྲས་གཞན་ཕན་མཐའ་ཡས་བཞུགས་པའི་མདུན་དུ་རྒྱ་དངུལ་འདེགས་སྲང་ཉེར་ལྔ་དང༌།
བཟང་ཇ་འཁོར་དྲུག་ལྔའི་གཙོས་པའི་ཚན་གྲངས་ཁ་ཤས་བཅས་ཕུལ་བ་ལྟ་བུས་མཚོན་བླ་མ་མཚན་གྲགས་ཆེ་བ་རྣམས་སུ་དེ་ལུགས་ཀྱི་འབུལ་བ་ཟབ་པ་དང༌། བླ་མ་ཆུང་གྲས་རྣམས་སུའང་བཟང་ཇ་སྦག་གཉིས་གསུམ་རེའི་གཙོས་པའི་ཚན་གྲངས་ཁ་ཤས་བཅས་འབུལ་བར་མཛད་པ་དང༌།
དེ་བཞིན་དུ་དགོན་སྡེ་ཆེ་རྀགས་རྣམས་སུ་མང་ཇ་གྲལ་འགྱེད་དང་བཅས་པ་དང༌། དགོན་པ་ཆུང་གྲས་རྣམས་སུ་མང་ཇ་གཉིས་གསུམ་རེ་མ་ཆད་པར་སྩལ་བ་དང༌།
རྒྱལ་རྩེ་གུར་པ་གྲྭ་ཚང་པར་མང་ཇ་གྲལ་འགྱེད་དང་བཅས་པའི་སྟེང་ཐུབ་པའི་དབང་པོའི་སྐུ་བརྙན་གསེར་ཟངས་ལས་གྲུབ་པ་ཁྲུ་གང་ཙམ་དང༌། བཟང་ཇ་འཁོར་དྲུག་གཅིག་དང༌།
རྟ་བཅས་སྦྱོར་འཇགས་སྩལ་བ་སོགས་སྙིང་པོས་དབེན་པའི་ཟང་ཟིང་གི་དངོས་པོ་རྣམས་ཀྱང་འདིའི་དོན་མཐར་ཐུག་བླ་ན་མེད་པའི་བྱང་ཆུབ་ཀྱི་རྒྱུར་འགྱུར་བའི་སྙིང་པོ་ཤིན་ཏུ་ལྕི་བའི་རང་བཞིན་ཙམ་དུ་མཛད་དོ།
།དེ་ནས་ཧོར་ཟླ་བཅུ་པའི་ཚེས་བཞིའི་ཉིན་གཞིས་རྩེར་ཕེབས། དེ་སྐབས་ཞྭ་སེར་གྱི་ཅོད་པན་འཛིན་པ་རྣམས་ཀྱི་གཙུག་རྒྱན་པཎ་ཆེན་ཐམས་ཅད་མཁྱེན་པ་ཆེན་པོ་སྐུའི་འཕྲོད་བཞེས་ཀྱི་ཆབ་ཚན་ཏུ་ཕེབས་ཏེ་བཀྲས་ལྷན་དུ་མ་བཞུགས་པར་བརྟེན།
དེ་སྐོར་དུ་མཆོད་འབུལ་དང་

བསྙེན་བཀུར་བ་སོགས་རྗེས་སུ་མཛད་རྒྱུའི་དགོངས་པ་གཏད་དེ་ཟླ་དེའི་ཚེས་དྲུག་གི་ཉིན་སྤྱི་དང་བྱེ་བྲག་གི་ཆིབས་བསུ་དང༌། ཐབ་བསུ་དང༌། དགེ་འདུན་འདུས་པ་རྒྱ་མཚོའི་སེར་སྦྲེང་གི་ཚོགས་དང་བཅས་པ་མཐོང་བའི་མོད་ལ་ཡིད་ཀྱི་བརྟན་པ་མཐའ་དག་ཅིག་ཅར་དུ་འཕྲོག་པར་ནུས་པ་རྣམས་ཀྱིས་མདུན་བསུས་ཏེ་ལུང་རྟོགས་ཆོས་ཚུལ་རྒྱ་མཚོའི་འབྱུང་གནས་འོག་མིན་གཉིས་པ་དཔལ་ཨེ་ཝྃ་ཆོས་ལྡན་དུ་ཉེ་ཞོའི་དྲི་མས་མ་གོས་པར་བདེ་བར་ཕེབས་པར་གྱུར་ཏོ།
།དེ་ནས་ཀྱང་རིམ་གྱིས་གཟའ་སྐར་ཕུན་སུམ་ཚོགས་པའི་ཉིན་དཔལ་ཨེ་ཝྃ་ཆོས་ལྡན་གྱི་བླ་བྲང་ཁག་ལ་འབུལ་བ་རྣམས་བསྟད་པར་མཛད་དེ། དེའང་མདོ་སྔགས་ཆོས་ཚུལ་རྒྱ་མཚོའི་སྣང་བྱེད་ཁང་སར་མཁན་རིན་པོ་ཆེ་ངག་དབང་བློ་གྲོས་བསྟན་འཛིན་པས་འདི་ལོ་ཨེ་ཝྃ་པའི་མཁན་ས་རྩིས་སྤྲོད་གནང་རྒྱུ་ཡིན་ནའང༌།
དེ་སྔོན་རྩིས་སྤྲོད་མ་གྲུབ་པར་བརྟེན། ཨེ་ཝྃ་བླ་བྲང་གཞུང་དུ་རྗེ་རྒྱལ་བ་གཉིས་པའི་རྒྱལ་ཚབ་མཁན་རིན་པོ་ཆེ་དེ་ཉིད་ཀྱི་དྲུང་དུ་སྐུ་གསུང་ཐུགས་ཀྱི་རྟེན་ཁྱད་པར་དུ་འཕགས་པ་དང༌།
ཚན་གྲངས་དང་མཆོད་ཆ་སོགས་དངོས་ཆས་ཀྱི་རིགས་ཤིན་ཏུ་མང་བ། རིན་གཉིས་འཁོར་ལོ་སྲང་ལྔ་བཅུ།
བཟང་ཇ་འཁོར་དྲུག་ཉེར་ལྔ། རྟ་དྲེལ་ལྔ་ལ་སོགས་པ་ཕུལ་བ་དང༌། ཨེ་ཝྃ་ཕན་བདེར་གྲུབ་པའི་འཁོར་ལོས་སྒྱུར་བ་མཁན་རིན་པོ་ཆེ་བྱམས་པ་དཔལ་ལྡན་བཟང་པོ་དང༌། ཀུན་དགའ་བསྟན་པའི་བློ་གྲོས་ལྷན་རྒྱས་པའི་མདུན་དང༌།
ཀླུ་ལྡིངས་བླ་བྲང་དུ་བསྟན་དང་འགྲོ་བའི་དཔལ་གྱུར་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་པ་དང༌། བླ་བྲང་ཕུན་ཚོགས་ཁང་སར་དུ་སྨྲ་བའི་ཉིན་བྱེད་གཞོན་ནུ་ཞབས་དྲུང་རིན་པོ་ཆེ་འཇམ་དབྱངས་ཤེས་རབ་རྒྱ་མཚོ་པ་སྟེ་དེ་དག་རེ་རེའི་མདུན་དུའང་སྐུ་གསུང་ཐུགས་ཀྱི་རྟེན་དང༌།
ཚན་གྲངས་དང་དངོས་ཆས་ཀྱི་རིགས་མང་བ། རིན་གཉིས་འཁོར་

ལོ་སྲང་ཉེར་ལྔ་རེ། བཟང་ཇ་འཁོར་དྲུག་བཅོ་ལྔ་རེ། རྟ་དྲེལ་གསུམ་བཅས་ཕུལ་བ་དང༌། ཐར་རྩེ་རང་དུའང་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་གཅེན་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་དྲུང་དུ་མཎྜལ་སྐུ་གསུང་ཐུགས་རྟེན་གྱི་གཙོས་འབུལ་བ་ཤིན་ཏུ་སྟོབས་ཆེ་བ་དང༌།
གཟིམ་ཕྲུག་ཁང་མཁན་རིན་པོ་ཆེ་ལུང་རིག་སྨྲ་བའི་དབང་ཕྱུག་དཔལ་ལྡན་ཆོས་ཀྱི་རྒྱལ་མཚན་པ་དང༌། ཁང་སེར་དཔོན་སློབ་རིན་པོ་ཆེ་འཇམ་དབྱངས་གྲགས་པ་དང༌།
དཔོན་སློབ་ཐམས་ཅད་མཁྱེན་པ་འཇམ་པའི་དབྱངས་ངག་དབང་ལེགས་གྲུབ་པ་དང༌། དཔོན་སློབ་ལས་ཐོག་པ་ངག་དབང་དགེ་ལེགས་པ་སྟེ་དེ་དག་སོ་སོའི་མདུན་དུའང་འབུལ་བ་གང་ཟབ་རེ་དང༌།
ཁང་ཚན་བཅུ་གཅིག་པོ་ཐམས་ཅད་ལའང་སོ་སོར་ཐོབ་ཁུངས་དང༌། ཁང་ཚན་ཆེ་ཆུང་གི་བབས་ལ་གཞིག་པའི་ཇ་སར་དང༌། ཁྱད་པར་རང་རང་གི་སྐོང་བརྒྱ་ཚོགས་པའི་སྐབས་འཕར་ཇའི་བསྙེན་བཀུར་དང་འབྲེལ་བར་གཏན་གཞག་ཟབ་པ་རེ་སྩལ་བ་དང༌།
དགོན་པའི་ཆོས་ཁྲིམས་དང༌། བླ་ཁག་སོ་སོའི་ཕྱག་གཉེར་ལས་ཚན་གྱི་རིགས་དང༌། ཐར་རྩེ་རང་གི་ལས་ཚན་དང༌། གྲྭ་ཚང་དང༌། ལྟོ་ཟན་གྱི་རིགས་དང༌། ངོར་པའི་ཆོས་གཞིས་མི་སེར་སོགས་ལའང་ཇ་སར་དང་གནང་སྦྱིན་སྐབས་སུ་གང་བབ་རེ་སྩལ་ཏེ།
ཟླ་བ་དེའི་མཇུག་ཏུ་ཇི་ལྟར་སུམ་རྩེན་གྱི་ཡུལ་ན་གནས་པའི་རྣམ་པར་རྒྱལ་བའི་ཕོ་བྲང་བལྟ་བས་ཆོག་མི་ཤེས་པ་ཉིད་མིའི་ཡུལ་དུ་འཕོས་པ་སྙམ་བྱེད་པའམ།
རྣམ་པ་གཅིག་ཏུ་ན་བསྐལ་པ་བཟང་པོ་འདིའི་རྣམ་པར་འདྲེན་པ་ཐམས་ཅད་མངོན་པར་བྱང་ཆུབ་པའི་གནས་འཕགས་ཡུལ་རྡོ་རྗེ་གདན་དང་ཁྱད་པར་ཅུང་ཟད་ཀྱང་དམིགས་སུ་མེད་པའི་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ས་སྐྱའི་ཆོས་གྲྭ་ཆེན་པོར་ཕེབས།
ཐོག་མར་ཁྲི་ཆེན་ཐམས་ཅད་མཁྱེན་པ་ངག་དབང་

ཐེག་ཆེན་བཀྲ་ཤིས་རིན་ཆེན་ཐེག་མཆོག་བསྟན་པའི་རྒྱལ་མཚན་དཔལ་བཟང་པོའི་གསེར་ཞལ་རིན་པོ་ཆེ་མཇལ་བ་དང་ལྷན་ཅིག །ས་སྐྱ་གཞུང་གི་འབུལ་བར་མཎྜལ་སྐུ་གསུང་ཐུགས་རྟེན། དར་རས་ལིང་གོས་ཆེན་སྤུ་ཤུན་ལ་སོགས་པ་ཚན་གྲངས་ཀྱི་རིགས་མང་པོ་དང༌།
མཆོད་ཆ་དང་དངོས་ཆས་ཀྱི་རིགས་སྣ་ཚོགས་པ། རྒྱ་དངུལ་འདེགས་སྲང་ལྔ་བཅུ། བཟང་ཇ་འཁོར་དྲུག་ལྔ་བཅུ། རྟ་དྲེལ་ལྔ་བཅས་ཕུལ་བ་དང༌། ཡབ་རྗེ་གྲུབ་པའི་དབང་ཕྱུག་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོ་དང༌།
གདུང་སྲས་ཀུན་དགའ་བསོད་ནམས་ལྷན་རྒྱས་པའི་སྐུ་དྲུང་དུ་སྐུ་གསུང་ཐུགས་རྟེན་དང༌། བཟང་ཇ་འཁོར་དྲུག་དྲུག་དང༌། རྟ་གཉིས་ཀྱི་གཙོས་པའི་ཚན་གྲངས་དང་དངོས་ཆས་ཀྱི་རིགས་སྣ་ཚོགས་པ་དང༌།
མཐུ་སྟོབས་ནུས་པའི་རྩེར་སོན་ཡབ་རྗེ་ཀུན་དགའ་རིན་ཆེན་དང༌། གདུང་སྲས་ཕྱོགས་ཀྱི་གླང་པོ་དང༌། ཡུམ་སྐུ་ཞབས་དང༌། རྗེ་བཙུན་མ་ལྷན་རྒྱས་པའི་དྲུང་དུ་སྐུ་གསུང་ཐུགས་རྟེན་དང༌།
བཟང་ཇ་འཁོར་དྲུག་དྲུག་དང༌། རྟ་གཉིས་ཀྱི་གཙོས་པའི་ཚན་གྲངས་དང་དངོས་ཆས་ཀྱི་རིགས་སྣ་ཚོགས་པ་དང༌། མཐའ་ཀླས་འགྲོ་བའི་སྐྱབས་གཅིག་མགོན་པོ་དངོས་གྲུབ་དཔལ་འབར་དང༌།
རྗེ་བཙུན་མ་སྐལ་བཟང་ཚུལ་ཁྲིམས་དང༌། ཡུམ་བགྲེས་བཅས་ལྷན་རྒྱས་པའི་དྲུང་དུའང་སྐུ་གསུང་ཐུགས་རྟེན་དང༌། བཟང་ཇ་འཁོར་དྲུག་དྲུག་དང༌། རྟ་གཅིག་གི་གཙོས་པའི་ཚན་གྲངས་དང་དངོས་ཆས་ཀྱི་རིགས་མང་པོ་དང༌།
མཁས་དང་གྲུབ་པའི་གཙུག་རྒྱན་འཇམ་མགོན་རྡོ་རྗེ་རིན་ཆེན་གྱི་མདུན་དུ་སྐུ་གསུང་ཐུགས་རྟེན་དང༌། བཟང་ཇ་འཁོར་དྲུག་ལྔའི་གཙོས་པའི་ཚན་གྲངས་དང་དངོས་ཆས་ཀྱི་རིགས་སྣ་ཚོགས་པ་དང༌།
གཞན་ཡང་རྗེ་བཙུན་མ་དང༌། བདག་མོ་སྐུ་བགྲེས་ཀྱི་རིགས་སོ་སོར་བཟང་ཇ་འཁོར་དྲུག་རེའི་གཙོས་པའི་ཚན་གྲངས་ཁ་ཤས་

དང༌། རྗེ་བཙུན་མ་སྐུ་ཆུང་སོ་སོར་བཟང་ཇ་སྦག་གཉིས་རེའི་གཙོས་པའི་ཚན་གྲངས་ཁ་ཤས་རེ་དང༌། ཞབས་པད་མདུན་གཞུང་འབུལ་རྟ་གཅིག་དང༌། བཟང་ཇ་འཁོར་དྲུག་གཉིས་ཀྱི་གཙོས་པའི་ཚན་གྲངས་དང༌། ལྷ་ཁང་མཁན་རིན་པོ་ཆེའི་མདུན་དུ་བཟང་ཇ་འཁོར་དྲུག་གཅིག་དང༌།
གཞན་ཡང་གསོལ་གཟིམ་དང༌། མགྲོན་གཉེར་དང༌། དྲུང་ཡིག་དང༌། ལྡེ་ཕྱུང་བ་དང༌། རྩྭ་གཉེར་དང༌། ཤིང་གཉེར་སོགས་ལའང་འདྲིས་ཟབ་ཆེ་ཆུང་དང་བསྟུན་པའི་ཇ་གསར་སྐབས་སུ་གང་བབ་རེ་དང༌།
ཁྱད་པར་ཕྱོགས་དེའི་རྟེན་གསུམ་བྱིན་རླབས་ཀྱི་གཟི་འོད་འབར་བ་རྣམས་ཀྱི་དྲུང་དུ་མཆོད་འབུལ་དང༌། གསེར་གསོལ་དང༌། དར་གོས་གྱ་ནོམ་པ་མང་པོའི་སྙན་ཤལ་དང༌།
སྤྲུལ་པའི་ལྷ་ཁང་ཆེན་མོར་མང་ཇ་གྲལ་འགྱེད་དང་བཅས་པའི་བསྙེན་བཀུར་རྒྱ་ཆེར་བསྟབས་ཏེ་ཧོར་ཟླ་བཅུ་གཅིག་པའི་ཡར་ངོའི་ནང་ཨེ་ཝྃ་དུ་ཕེབས། དེ་ནས་ཀྱང་རིམ་གྱིས་གཙང་ཕྱོགས་ཀྱི་ཆོས་གྲྭ་རྣམས་ཀྱི་ནང་ནས།
ཇི་ལྟར་རྒྱུ་སྐར་གྱི་ཁྲོད་ན་ཟླ་བའི་དཀྱིལ་འཁོར་ལྟ་བུར་གྱུར་པ་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས་ཏེ། དེར་ཡང་པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མའི་མཚན་དཔེའི་དཀྱིལ་འཁོར་མཇལ་བ་དང་ལྷན་ཅིག
།གསོལ་ཇ་བཞེས་འབྲས་བཅས་ཀྱི་སྟེང་མཎྜལ་སྐུ་གསུང་ཐུགས་རྟེན་དང༌། དར་རས་ལིང་གོས་ཆེན་གྱི་རིགས། སྤུ་ཤུན་སོགས་ཚན་གྲངས་མང་པོ། མཆོད་ཆ་དང་དངོས་ཆས་ཀྱི་རིགས་སྣ་ཚོགས་པ་དང༌།
རྒྱ་དངུལ་འདེགས་སྲང་ཉེར་ལྔ། བཟང་ཇ་འཁོར་དྲུག་ཉེར་ལྔ། རྟ་དྲེལ་གསུམ་བཅས་ཕུལ་བ་དང༌། ཞབས་པད་མདུན་དུ་བཟང་ཇ་འཁོར་དྲུག་ལྔ་དང༌། རྟ་གཅིག་བཅས་དང༌།
གཞན་ཡང་རྩེའི་གསོལ་གཟིམ་མགྲོན་གཉེར་ཕྱག་མཛོད་སོགས་ལའང་འདྲིས་ཟབ་ཆེ་ཆུང་དང་བསྟུན་པའི་ཇ་སར་གྱི་ས་

བཅད་རེ་དང༌། ཁྱད་པར་དགོན་དེའི་རྟེན་གསུམ་ཁྱད་པར་དུ་འཕགས་པ་རྣམས་ལ་གསེར་གསོལ་དང༌། མཆོད་འབུལ་དང༌། འདུས་ཚོགས་སྤྱི་ལ་མང་ཇས་བསྙེན་བཀུར་བ་དང༌། དེའི་ནང་གསེས་རྒྱ་ཁང་ཚན་པར་མང་ཇ་དང་ཇ་སར་སོགས་ཟབ་པར་མཛད་དེ་སླར་ཡང་རང་གནས་གདན་ས་ཆེན་པོ་དཔལ་ཨེ་ཝྃ་ཆོས་ལྡན་དུ་ཕེབས།
དེ་ནས་དགུང་གྲངས་རེ་གཅིག་ཏུ་ཕེབས་པ་ས་བྱ་ཆོ་འཕྲུལ་ཟླ་བའི་ཡར་ངོའི་ཚེས་གཅིག་ནས་བརྩམས་ཏེ་ཨེ་ཝྃ་པའི་ལྷ་ཁང་ཁག་ཐམས་ཅད་དུ་མཆོད་འབུལ་ཤིན་ཏུ་རྒྱ་ཆེ་བ་དང༌།
ཁྱད་པར་གཙུག་ལག་ཁང་ཆེན་པོར་དགེ་འདུན་དྲུག་བརྒྱ་སྐོར་ཚོགས་པ་ཐམས་ཅད་ཉིན་བཅོ་བརྒྱད་ཀྱི་བར་དུ་བསྙེན་བཀུར་བར་མཛད་དེ། དེའང་ཉིན་རེ་བཞིན་ཉེ་བར་སྤྱོད་པའི་མཆོད་པའི་ཕྲེང་བ་བརྒྱ་ཕྲག་ཏུ་བརྩེགས་པ་དང་ཆབས་ཅིག
།བླ་མ་མཆོད་པ་དང༌། ངན་སོང་སྦྱོང་བའི་རྒྱུད་ནས་བསྟན་པའི་ཀུན་རིག་རྩ་བའི་ལྷ་སུམ་ཅུ་རྩ་བདུན་མགྲོན་ཐབས་ཀྱི་ལྷ་དང་བཅས་པ་དང༌།
གྲུབ་ཆེན་ཛེ་ཏཱ་རིས་བཀྲལ་བའི་ཚེ་དཔག་མེད་ལྷ་དགུའི་སྒྲུབ་མཆོད་རྣམས་ལེགས་པར་བཙུགས་ཏེ་ཉིན་རེ་བཞིན་དགེ་སློང་ཉི་ཤུ་རེ་ལ་ཕྱག་འགྱེད་ལྗོན་འདབ་ཞབས་རྩེ་སྦག་རེ་ཕུལ་བ་ཉིན་བརྒྱད་དང༌།
དེ་འཕྲོས་ཉིན་བཅུ་ལ་ཉིན་རེ་བཞིན་གྲྭ་པ་རེ་ལ་ཡོན་འབུལ་དངུལ་སྐར་ལྔ་དང༌། ཊམ་ཕྱེད་རེད་དང༌། དངུལ་ཞོ་རེ་དང༌། དངུལ་ཊམ་རེ་བཅས་རེ་མོས་ཀྱི་ཚུལ་དུ་ཕུལ་བ་དང༌། གཙུག་ལག་ཁང་དུ་གོས་ཆེན་མཛོད་ཇུས་མཚལ་ཁའི་འཕན་གཉིས་དང༌།
གོས་ཆེན་རྒྱན་བཞི་སྔོ་ཁྲའི་བླ་བྲེ་ཤིན་ཏུ་ལེགས་པ་དང༌། རྒྱ་དངུལ་འདེགས་སྲང་བརྒྱ་དང་སུམ་བཅུ་ལས་གྲུབ་པའི་དངུས་ལྟིར་ཆ་བཅས་གསར་སྦྱོར་མཛད་པ་དང༌།
དེ་ལྟ་བུའི་དགེ་ཚོགས་རྣམས་བར་མ་དོར་ཆུད་མི་འཛའ་བའི་སླད་དུ་ཨེ་ཝྃ་པའི་ཆོས་ཀྱི་རྒྱལ་སྲིད་ཆེན་པོར་གསར་དུ་མངའ་གསོལ་བའི་ཕན་ཁང་མཁན་རིན་པོ་ཆེ་ཀུན་དགའ་བསྟན་པའི་བློ་

གྲོས་ཀྱི་མདུན་དུ་ལྗགས་བསྔོ་རིན་པོ་ཆེས་རྗེས་འཛིན་ཞུ་མཚོན་གྱི་འབུལ་བ་ཤིན་ཏུ་ཟབ་པ་དང༌། སྤྱིར་བླ་བྲང་གཞུང་གི་འབུལ་བ་ཁང་སར་མཁན་རྙིང་རིན་པོ་ཆེར་ཕུལ་ཟིན་རུང༌། ཕན་ཁང་མཁན་གསར་རིན་པོ་ཆེའི་དྲུང་དུའང་ས་བཅད་སྟོང་མིན་ཙམ་དུ་བཟང་ཇ་འཁོར་དྲུག་བཞི་དང༌།
རྒྱ་རོལ་ཆེ་ལེགས་ལ་སོགས་པའི་དངོས་པོ་འགའ་ཞིག་ཀྱང་འབུལ་བར་མཛད་པ་དང༌། གཞན་ཡང་ཞྭ་ལུ་རི་ཕུག་ཏུ་རྩོད་པའི་དུས་ཀྱི་ཀུན་མཁྱེན་བུ་སྟོན་གཉིས་པ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་དཔལ་བཟང་པོའི་དྲུང་དུའང་དངོས་རྫས་འགའ་ཞིག་ཕུལ་བ་དང༌།
ཞྭ་ལུ་ཆོས་སྡེ་དང༌། སྣར་ཐང༌། སྲད་རྒྱུད་པ། སྲད་དགོན་ཁྲ་སོགས་ཉེ་སྐོར་གྱི་དགོན་ཁག་རྣམས་སུའང་མང་ཇའི་བསྙེན་བཀུར་སྩལ་བ་སོགས་མདོར་ན་རྨད་དུ་བྱུང་བའི་མཆོད་པའི་སྤྲིན་ཕུང་འཛད་པ་མེད་པར་སྤྲོས་པའི་ཚུལ་འདི་ལྟ་བུ་ནི།
བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོའི་རྣམ་པར་ཐར་པ་ཁོ་ན་དང་མཚུངས་པར་འགྱུར་གྱི།
དེ་ལས་གཞན་པའི་སོ་སོ་སྐྱེ་བོ་གཏོང་ཕོད་ཆེ་བར་རློམ་པ་མང་པོ་ཕྱོགས་གཅིག་ཏུ་བསྡོམས་ཀྱང་གང་གི་ཆ་ཤས་རེ་ཡང་བསྐྲུན་ཏུ་ཡོད་པའི་རེ་བ་ནི་པདྨའི་རྩ་བ་ལྟར་ཤིན་ཏུ་ཕྲ་བའོ་ཞེས་དགེ་བའི་ཕྱོགས་ཀྱི་ཟླ་འོད་གཞོན་ནུས་ཡིད་ཀྱི་ཀུ་མུ་དཱ་ཡོངས་སུ་ཁ་ཕྱེས་པའི་སྐྱེས་བུ་གཟུ་བོར་གནས་པ་རྣམས་ཀྱིས་མགྲིན་གཅིག་ཏུ་སྙན་ངག་དམ་པའི་གླུ་བཞིན་དུ་ལེན་པར་བྱེད་དོ།
།དེ་ནས་བཟུང་སྟེ་ཨེ་ཝྃ་རང་དུ་བཞུགས་ནས་གཙོ་བོར་ཐུགས་དམ་ཁོ་ན་ལ་གཞོལ་བར་མཛད་ཅིང༌། བཀའ་ཆོས་ཀྱི་རིམ་པའང་དགུར་གྲངས་རེ་གསུམ་དུ་ཕེབས་པ་ལྕགས་མོ་ཕག་གི་ལོར་སྡེ་དགེ་བླ་ཆེན་བྱམས་པ་ཀུན་དགའ་འཇམ་དཔལ་ཕན་བདེའི་སྙིང་པོ་དཔོན་འཁོར་རྣམས་ཨེ་ཝྃ་དུ་ཕེབས་ཏེ།
དེས་གསོལ་བ་བཏབ་པའི་ངོར་གྲུབ་ཆེན་བི་རཱུ་པའི་ཐུགས་བཅུད་གངས་ཅན་བསྟན་པའི་མངའ་བདག་རྗེ་བཙུན་ས་

སྐྱ་པ་རྣམས་ཀྱི་ཐུགས་དམ་གྱི་སྙིང་པོ་གསུང་ངག་རིན་པོ་ཆེ་ལམ་འབྲས་ཚོགས་བཤད་ཀྱི་སྨིན་གྲོལ་ཆ་ལག་ཡོངས་སུ་རྫོགས་པ་ལན་ཅིག་སྩལ་བ་དང༌། ཡང་བདག་གིས་གསོལ་བ་བཏབ་པའི་ངོར་གསུང་ངག་རིན་པོ་ཆེ་ལམ་འབྲས་ཚོགས་བཤད་ཀྱི་སྨིན་གྲོལ་ཆ་ལག་ཡོངས་སུ་རྫོགས་པ་ལན་ཅིག་བཀའ་དྲིན་ཆེན་པོའི་སྒོ་ནས་སྩལ་བས་མཚོན་སྔ་ཕྱིར་ཆོས་ཀྱི་བདུད་རྩི་རིགས་པར་སྩལ་བ་དང༌།
གཞན་ཡང་མང་དུ་ཐོས་པ་ལ་ངོམས་པ་མེད་པའི་བདག་ཉིད་ཆེན་པོ་འདིས་ནི་གཅེན་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་དྲུང་ནས་དཔལ་ཀྱེ་རྡོ་རྗེ་མན་ངག་ལུགས་དང༌།
ཌོམྦི་ལུགས་དང༌། མཚོ་སྐྱེས་ལུགས་དང༌། ནག་པོ་ལུགས་ཀྱི་སྐུ་གསུང་ཐུགས་སྙིང་པོ་ཀྱེ་རྡོ་རྗེ་རྣམས་ཀྱི་དཀྱིལ་འཁོར་དུ་དབང་བསྐུར་བ་དང༌།
དཔལ་གཤིན་རྗེའི་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་སྔོན་དུ་འགྲོ་བའི་སྒོ་ནས་ཤིན་ཏུ་སྤྲོས་པ་མེད་པའི་ཁྲིད་ཡོངས་སུ་རྫོགས་པ་དང༌།
བྱ་རྒྱུད་གཤེགས་རིགས་ཀྱི་ཡུམ་དུ་གཏོགས་པ་སྲུང་བ་ལྷ་ལྔ་བཅུ་རྩ་གཅིག་གི་དཀྱིལ་འཁོར་དུ་དབང་བསྐུར་བ་དང༌། ཀུན་མཁྱེན་བསོད་ནམས་སེང་གེས་མཛད་པའི་སྔགས་ཕྱོགས་ཀྱི་སྐོར་བཀའ་འབུམ་པུསྟ་ཀ་བཞི་དང༌།
ཚར་ཆེན་ཆོས་ཀྱི་རྒྱལ་པོས་བསྒྲིགས་པའི་འདོད་ཁམས་དབང་ཕྱུག་དུད་སོལ་མའི་དཔེ་བུམ་རྣམས་ཀྱི་ལུང་བཅས་གསན་པ་དང༌། བཅུ་ཕྲག་རིག་པའི་མ་ཧཱ་པཎྜི་ཏ་ཆེན་པོ་མདོ་སྔགས་བསྟན་པའི་སྲོག་ཤིང་འཇམ་པའི་དབྱངས་མཁྱེན་བརྩེའི་དབང་པོའི་དྲུང་ནས།
བྱ་བའི་རྒྱུད་དེ་བཞིན་གཤེགས་པའི་རིགས་ཀྱི་ནང་ཚན་གཙུག་ཏོར་དྲི་མ་མེད་པ་ལྷ་ལྔའི་དཀྱིལ་འཁོར་དུ་དབང་བསྐུར་བ་དང༌།
རྒྱལ་བས་ལུང་གིས་བསྔགས་པའི་ངོར་ཆེན་རྡོ་རྗེ་འཆང་ཆེན་པོའི་བཀའ་འབུམ་པུསྟ་

ཀ་བཞི་དང༌། ཞུ་ཆེན་མ་ཧཱ་པཎྜི་ཏ་ཚུལ་ཁྲིམས་རིན་ཆེན་གྱི་བཀའ་འབུམ་སྤྱིར་པུསྟ་ཀ་བཅུ་གཅིག་བཞུགས་ཀྱང༌། ལྗངས་ལུང་གི་རྒྱུན་བཞུགས་པ་པུསྟ་ཀ་དགུ་དང་བཅས་པ་རྣམས་ཀྱི་ལུང་གསན་པ་དང༌། ཡང་གནས་ལྔ་རིག་པའི་མཁས་པ་ཆེན་པོ་འཇམ་པའི་དབྱངས་ངག་དབང་ལེགས་གྲུབ་པའི་དྲུང་ནས་ལྕེ་སྒོམ་ཤེས་རབ་རྡོ་རྗེས་མཛད་པའི་དཔེ་ཆོས་རིན་ཆེན་སྤུངས་པ་དང༌།
དེས་མཛད་པའི་མན་ངག་རིན་ཆེན་སྤུངས་པ་དང༌། དེ་ལ་མཁོ་བའི་གཏམ་རྒྱུད་རིན་ཆེན་ཕྲེང་མཛེས་འགྲོ་མགོན་དཔལ་ལྡན་ཡེ་ཤེས་ཀྱིས་མཛད་པ་རྣམས་དང༌།
གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པའི་བཀའ་འབུམ་པུསྟ་ཀ་བཅོ་ལྔ་དང༌། དེར་མ་འདུས་པ་དཔལ་བརྩེ་བ་ཆེན་པོས་མཛད་པའི་ལམ་འབྲས་སྲས་དོན་མ་དང༌།
མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་མཛད་པའི་ལམ་འབྲས་གླེགས་བམ་བཅས་ཀྱི་ལུང་རྣམས་གསན་པར་མཛད་དོ། །གཞན་ཡང་ལྕགས་ཁྱི་ལོར་ཐར་རྩེ་རང་གི་ལྷ་ཁང་ཁག་རྣམས་སུ་ཀྱེ་རྡོར་ལ་བརྟེན་པའི་རབ་གནས་རྒྱས་པ་ལན་གཉིས་དང༌།
དགུང་གྲངས་རེ་དྲུག་ཏུ་སོན་པ་ཤིང་ཕོ་སྟག་གི་ལོར་ཨེ་ཝྃ་བླ་བྲང་གཞུང་དུ་ཀྱེ་རྡོར་ལ་བརྟེན་པའི་རབ་གནས་ཤིན་ཏུ་རྒྱས་པ་ལན་ཅིག་དང༌།
ཐར་རྩེ་རང་དུ་རབ་གནས་རྒྱས་པ་ལན་ཅིག་བཅས་སྩལ་ཏེ། སྐུ་གསུང་ཐུགས་ཀྱི་རྟེན་ཐམས་ཅད་ཡེ་ཤེས་པའི་ངོ་བོར་བྱིན་གྱིས་བརླབས་ཏེ་འཁོར་བ་ཇི་སྲིད་གནས་པ་དེ་སྲིད་དུ་སྐྱེ་འགྲོའི་བསོད་ནམས་ཀྱི་ཞིང་དུ་བརྟན་པར་བཞུགས་སུ་གསོལ་ལོ།
།གཞན་ཡང་སྐུའི་འཕྲོད་བཞེས་ཀྱི་ཆུ་ཚན་དུ་སྔ་ཕྱིར་ཚར་ཁ་ཤས་ཕེབས་པ་དང༌། དེའི་ནང་ཚན་བཞད་གླང་མར་ཆུ་ཚན་དུ་ཕེབས་པའི་སྐབས་གངས་ཅན་ཆོས་སྡེ་དང༌།
ཁྲོ་ཕུ་དང༌། བོ་དོང་ཨེ་དང༌། བྱ་གཤོང་དང༌། བཞད་ཐུབ་བསྟན་ཡངས་ཅན་རྣམས་སུ་མང་ཇ་

གྲལ་འགྱེད་དང་བཅས་པ་དང༌། བཞད་བཀྲ་ཤིས་དགེ་འཕེལ་དང༌། དངུལ་ཆུ་ཆོས་རྫོང་དང༌། གྲུ་འཛིན་ལ་སོགས་པ་དང༌། གཞན་ཡང་ཕྱོགས་དེར་བཙུན་མའི་དགོན་པ་མང་དུ་མཆིས་པ་དེ་ཐམས་ཅད་ལའང་མང་ཇ་གཉིས་གསུམ་རེ་མ་ཆད་པར་སྩལ་ཏེ་དགེ་ཚོགས་གོང་འཕེལ་དུ་མཛད་པ་དང༌།
གཞན་ཡང་སྔ་ཕྱིར་བདུད་རྩི་རིལ་བུ་ཆིག་སྒྲུབ་ལན་ཁ་ཤས་མཛད་པ་དང༌། ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་གཙོ་བོར་བཞུགས་པའི་ཞལ་ཐང་སྒྲོས་གཙང་ཤིན་ཏུ་ཆེ་བ་ཞིག་བཞེངས་ཏེ་རབ་ཏུ་གནས་པའི་སྒོ་ནས་བྱིན་རླབས་ཀྱི་གཟི་འོད་འབར་བར་མཛད་ཅིང༌།
ཨེ་ཝྃ་པའི་གཙུག་ལག་ཁང་དུ་སྦྱོར་འཇགས་སྩལ་བ་དང་ལྷན་ཅིག་དགེ་འདུན་འདུས་པ་རྒྱ་མཚོར་མང་ཇ་གྲལ་འགྱེད་དང་བཅས་པའི་བསྙེན་བཀུར་ཟབ་པར་མཛད་པ་དང༌།
བྲང་ཏི་པཎ་ཆེན་གྱིས་མཛད་པའི་འདུལ་བའི་ལས་ཆོག་གི་ཡིག་ཆ་དེར་ཚིག་སྦྱོར་བདེ་མིན་ཕྲན་བུ་ཡོད་པ་དང༌། ཁྱད་པར་ཡིག་ཆ་དེ་སྤར་དུ་མ་འཁོད་པའི་སྐྱོན་གྱིས་ཕྱིས་སུ་ཡིག་ནོར་གྱི་སྐྱོན་མང་བ་དང༌།
ལུང་རྒྱུན་ཀྱང་མི་བཞུགས་པར་བརྟེན། མཁས་པའི་དབང་པོ་འཇམ་པའི་དབྱངས་ངག་དབང་ལེགས་གྲུབ་པར་རབ་བྱུང་གི་གཞིའི་ཆོ་ག་ཡོན་ཏན་རིན་པོ་ཆེའི་འབྱུང་གནས་སུ་གྲགས་པ་དེ་ཐོག་མར་རྩོམས་པར་བསྐུལ་ཞིང༌།
སླད་ནས་ཀྱང་ཡིག་ཆ་དེ་ཉིད་སྤར་དུ་སྤེལ་བ་སོགས་མདོར་ན་རྣམ་པར་དཀར་བའི་ཕྲིན་ལས་ཁོ་ནས་དུས་འདའ་བར་མཛད་པས་རེ་རེ་ནས་སྨོས་ཀྱིས་མི་ལང་བ་ཡིན་ནོ།
།སྙིང་པོས་དབེན་པའི་ནོར་རྫས་རྣམས། །འདོད་དང་ལྡན་ལ་སྡུག་བསྔལ་རྒྱུ། །འདི་ཡི་ངོར་ནི་བླ་མེད་ཀྱི། །བྱང་ཆུབ་ཐོབ་པའི་རྒྱུ་རུ་མཆིས། །གང་ལ་དད་པའི་ལག་པ་ཡིས།
།རང་རང་བདོག་པའི་མེ་ཏོག་ཀུན། །བཏུས་ནས་གུས་པས་གཏོར་བ་རྣམས། །བསོད་ནམས་ཕུང་པོར་བསྒྱུར་བའི་སླད། །སྡེ་བཞི་དགེ་བཅུའི་རྒྱལ་ཁབ་ཀྱི། །མི་བདག་ཚངས་པའི་སྤུན་ཟླ་དེར། །

དོན་མཐུན་ཚིག་གིས་སྐབས་ཕྱེས་ནས། །དབུས་གཙང་ལྗོངས་སུ་གཤེགས་པར་བརྩམས། །དེ་ཚེ་དད་པའི་རྩ་བརྟན་ཞིང༌། །གཏོང་བའི་ཡལ་འདབ་རིང་བསྐྱོད་པའི། །དཔག་བསམ་ཤིང་འདྲའི་སྐྱེ་བོ་ཡིས། །སླར་ཡང་མཆོད་ཅིང་སྨོན་ལམ་བཏབ།
།དེ་ནས་བྱེ་རུའི་འཁྲི་ཤིང་ཚོགས། །རླུང་གིས་དལ་བུར་བསྐྱོད་པའམ། །འོན་ཏེ་ཐུབ་དབང་དགྲ་བཅོམ་པའི། །འཁོར་གྱིས་བསྐོར་བཞིན་མཛེས་པར་གཤེགས། །ཆོས་ཀྱི་སྣང་བར་རབ་སྦྱིན་པའི།
།ཉིན་མོའི་དཔལ་དེ་གཞན་གཤེགས་པས། །ཕྱོགས་དེར་མུན་པས་བཀབ་པ་བཞིན། །བླང་དོར་མིག་ནི་ཟུམ་པར་གྱུར། །རིམ་གྱིས་ཁྱོད་ཞབས་པདྨ་དཀར། །དབུས་གཙང་ལྗོངས་སུ་ཉེར་བཀོད་པས། །ཕྱོགས་དེའི་དགའ་སྟོན་རབ་འཕེལ་བ།
།ཉི་མས་ཕྱེས་པའི་པདྨོ་བཞིན། །དེ་ན་མཆོད་དང་སྦྱིན་པ་ཡི། །སྔོན་མེད་གཏེར་གྱི་ཁ་ཕྱེས་པས། །སྔོན་བྱོན་གཏོང་ཕོད་ཅན་རྣམས་ཀྱི། །གྲགས་པའང་ཟིལ་གྱིས་གནོན་པ་བཞིན། །ཨེ་མ་མཆོད་པའི་སྤྲིན་སྤྲོ་བའི།
།ཀུན་ཏུ་བཟང་དེ་འདི་མིན་ནམ། །གཞན་དུ་མི་ཟད་གཏོང་བའི་སྒོ། །ཅིག་ཅར་དབྱེ་འདི་ག་ལ་འོང༌། །ཟབ་རྒྱས་ཆོས་ཀྱིས་འགྲོ་བ་རྣམས། །སྨིན་གྲོལ་ལམ་ལ་རབ་བཀོད་པས། །སྙིགས་མ་ལྔ་བདོའི་གྲགས་པ་ཡང༌།
།སྐྱེངས་ཏེ་ས་ལ་ཐིམ་མམ་སྙམ། །གཟོད་ནས་ཐམས་ཅད་མཁྱེན་པ་ཡི། །ནོར་བུའི་གླིང་དུ་བགྲོད་ཟིན་ཀྱང༌། །ད་དུང་ཐོས་བསམ་སྒོམ་པའི་གྲུར། །འཇུག་འདི་གཞན་ལ་སློབ་ཕྱིར་ངེས།
།སྐུ་གསུང་ཐུགས་ཀྱི་རྟེན་རྣམས་ཀྱང༌། །ཡེ་ཤེས་སེམས་དཔར་བྱིན་བརླབས་པས། །ལོངས་སྐུའི་ཞིང་དང་ལྗོངས་འདི་ཞེས། །འབྱེད་ལ་ཚངས་པའང་ངལ་གྱིས་དོགས། །མདོར་ན་རྣམ་དཀར་ཕྲིན་ལས་ཀྱི། །གདུགས་དཀར་ཉིན་བཞིན་བསྒྲེང་བ་ཡིས།
།གྲགས་པའི་རི་མོ་རྣམ་བཀྲ་བ། །ཕྱོགས་ཀྱི་གདོང་ལ་འབྲི་བ་

བཞིན།། །།སྤྱི་དོན་བཞི་པ་གཞུང་ས་དགའ་ལྡན་ཕོ་བྲང་པ་ཆེན་པོས་ཆེན་པོར་འོས་པའི་མཚན་དང་ཡོ་བྱད་ཀྱིས་ཆེན་པོའི་གོ་སར་མངའ་གསོལ་ནས་རྣམ་པར་དཀར་བའི་ཕྲིན་ལས་ཇི་ལྟར་མཛད་པའི་ཚུལ་ནི། ཞིབ་པར་གཅེན་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་རྣམ་ཐར་དུ་གསལ་བ་ལྟར།
སྤྱིར་ཐར་རྩེའི་བླ་མ་རིམ་བྱོན་ཐམས་ཅད་ཀྱིས་རྒྱལ་བསྟན་སྤྱི་དང་བྱེ་བྲག་རྣམས་དང༌། ཁྱད་པར་གཞུང་ས་དགའ་ལྡན་ཕོ་བྲང་པ་བཅས་སུ་རྣམ་ཀུན་ཕན་ཐོགས་གང་ཆེ་བྱུང་བར་མ་ཟད།
ལོ་སྔ་མ་ཤིང་ཡོས་དང་མེ་འབྲུག་གཉིས་སུ་གོར་བོད་དམག་འཁྲུགས་རྒྱ་ཆེན་བྱུང་བའི་དུས་འབྱོར་ལྡན་རྣམས་ལ་དམག་ཕོགས་ཀྱི་ཡོད་འདོན་འགེལ་སྐབས་ཀྱང༌།
ཐར་རྩེ་ནས་དངོས་འབུལ་ཕོན་ཆེར་བྱུང་བ་བཅས་ཀྱི་གཟིགས་བཟོས་སུ། ཐར་རྩེ་རང་གི་བླ་རབས་རིམ་ཅན་ལ་ཤ་འཛིན་ནི་ཐིག་ཐིག་གུ་ཆི་མཁན་པོ་ཞེས་པའི་ཆོ་ལོ་དང༌། ཐམ་ཁ་ཆེ་ཆུང་སོགས་ཆེན་པོར་འོས་པའི་ཡོ་བྱད་མང་པོ་སྩལ་བ་ལྟར།
སྤྱིར་དོན་དམ་པའི་དབང་དུ་བྱས་ན་བདག་ཅག་གི་དཔལ་ལྡན་བླ་མ་དམ་པ་འདི་དག་བསྐལ་པ་དཔག་ཏུ་མེད་པའི་སྔོན་རོལ་ནས་སྲིད་པ་དང་ཞི་བའི་མཐའ་ལ་མི་གནས་པའི་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་དམ་པ་བརྙེས་ཟིན་པས་ཚེ་འདི་སྣང་གི་གོ་ས་དང༌།
ཐོབ་ཐང་སོགས་ལ་ལྟོས་དགོས་པ་མིན་ནའང༌། ཐ་སྙད་ཀུན་རྫོབ་ཏུ་འཇིག་རྟེན་ཚུ་རོལ་མཐོང་བ་རྣམས་ཀྱི་སྣང་ཚུལ་དང་བསྟུན་ཏེ།
གཅེན་མཁན་ཆེན་རྡོ་རྗེ་འཆང་དགུང་གྲངས་གྱ་གཉིས་སུ་ཕེབས་ཤིང༌། རྗེ་འདི་དགུང་གྲངས་རེ་དགུར་སོན་པ་མེ་མོ་སྦྲུལ་གྱི་ལོའི་ས་ག་ཟླ་བའི་དཀར་ཕྱོགས་ཀྱི་གྲལ་ཚེས་ལྔའི་ཉིན།
དགེ་སློང་འགའ་ཞིག་གིས་སྐུ་ཚེ་བརྟན་བཞུགས་ཆོ་ག་འབུལ་བ་དང་ཆབས་ཅིག །བཤད་མ་ཐག་པའི་ཆེན་པོར་འོས་པའི་མཚན་དང༌། ཡོ་བྱད་རྣམས་དང༌། གཞན་ཡང་ལེགས་འབུལ་

གྱི་ཚོགས་དང་བཅས་པའི་སྒོ་ནས་བོད་གངས་ཅན་གྱི་མཁན་པོ་ཆེ་གྲས་སུ་མངའ་གསོལ་བར་གྱུར་ཏོ། །དེ་ནས་བཟུང་སྟེ་དགུང་གྲངས་དོན་དྲུག་པ་ཤིང་བྱི་ལོའི་བར་གཙོ་བོར་ཐུགས་དམ་ཁོ་ན་ལ་གཞོལ་བར་མཛད་ཅིང༌།
བཀའ་ཆོས་ཀྱང་རྗེས་གནང་གི་སྐོར་འགའ་ཞིག་དང༌། ལྗགས་ལུང་གི་སྐོར་ཁ་ཡར་ལས་རྒྱ་ཆེ་རིགས་མ་སྩལ། སྔ་ཕྱིར་སྐུའི་འཕྲོད་བཞེས་ཀྱི་ཆུ་ཚན་དུ་ཚར་གཉིས་ཙམ་ཕེབས་ཤིང༌། དེའི་ནང་ཚན་ལྕགས་བྱ་ལོར་རྟ་ནག་འབུར་ཆུ་ཚན་དུ་ཕེབས་སྐབས་རྟ་ནག་ཐུབ་བསྟན་དང༌།
འགོས་ལོ་ཙཱ་བ་ཆེན་པོའི་སྒྲུབ་གནས་ཞལ་གཟིགས་ཕུག་ཏུ་གྲགས་པ་སོགས་དེ་སྐོར་གྱི་གནས་ཆེན་དང་དགོན་ཁག་རྣམས་སུ་མཆོད་འབུལ་དང༌། མང་ཇ་གྲལ་འགྱེད་ལ་སོགས་པའི་བསྙེན་བཀུར་ཕུན་སུམ་ཚོགས་པ་སྩལ་བ་དང༌།
ཁྱད་པར་ངེས་པ་དོན་གྱི་རྡོ་རྗེ་འཆང་ཆེན་པོ་གཅེན་མཁན་ཆེན་ཐམས་ཅད་མཁྱེན་པ་དེ་ཉིད་ལོ་སྔ་མ་ལྕགས་བྱ་ཧོར་ཟླ་བཞི་པའི་མཇུག་ནས་བཟུང་སྐུ་ཁམས་ཤིན་ཏུ་བསྙེལ་བའི་ཚུལ་བཞེས་རུང༌།
གསོལ་སྨན་གྱི་འཕྲོད་བཞེས་དང༌། ཞབས་བརྟན་གྱི་རིགས་རྒྱ་གང་ཆེ་མཛད་པར་བརྟེན་རིམ་གྱིས་སྐུ་ཁམས་ཅུང་ཟད་དྭང་བའི་ཚུལ་བསྟན་པར་གྱུར་ནའང༌།
སླར་ཡང་བསྟན་འགྲོའི་བསོད་ནམས་ཀྱིས་མ་འཆུན་པར་ཆུ་ཁྱི་ཧོར་ཟླ་གསུམ་པ་སྔ་མའི་ཚེས་བཅུ་བདུན་གྱི་ཉི་དྲོས་ཙམ་ལ་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུ་བའི་ཚུལ་བསྟན་པས་ཤིན་ཏུ་སྐལ་བ་དམན་པའི་དུས་ངན་དེ་ལྟ་བུ་བྱུང་བར་བརྟེན།
དེ་སྐོར་གྱི་དགོངས་རྫོགས་རྣམས་ཀྱང་གོང་དུ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་རྣམ་ཐར་དུ་གསལ་བ་ལྟར་ཤིན་ཏུ་དཔྱིས་ཕྱིན་པར་མཛད་དོ།
།གཞན་ཡང་སྔ་ཕྱིར་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་དུས་མཆོད་ཆོ་འཕྲུལ་ཟླ་བའི་ཚེས་ཉི་ཤུ་ནས་བརྩམས་ཏེ་ཉིན་ལྔ་དྲུག་རེ་ལ་ཉིན་རེ་བཞིན་མཆོད་པའི་ཕྲེང་བ་བརྒྱ་

ཕྲག་མང་པོ་དང་བཅས་ཏེ། རྗེ་རང་ཉིད་སྐུ་འཁོར་གྱི་ཚོགས་འགའ་ཞིག་དང་བཅས་པས་བླ་མ་མཆོད་པ་ལོ་རེ་བཞིན་མ་ཆགས་པར་མཛད་པ་དང༌། སྐབས་སྐབས་སུ་ཡིད་དམ་གྱི་ལྷ་འགའ་ཞིག་སྒྲུབ་མཆོད་གསུང་བ་དང༌། ཐར་རྩེ་རང་དུའང་ལོ་རེ་བཞིན་རྒྱལ་བའི་བཀའ་འགྱུར་རིན་པོ་ཆེ་གསུང་སྒྲོགས་མ་ཆད་པར་སྩལ་བ་དང༌།
ལྷ་ལྡན་གྱི་ཇོ་ཤཱཀ་རིན་པོ་ཆེ་རྣམ་པ་གཉིས་དང༌། བལ་ཡུལ་མཆོད་རྟེན་བཅས་སུ་སྔ་ཕྱིར་མཆོད་འབུལ་ཡང་ཡང་བསྐུར་བར་མཛད་པ་དང༌།
རྗེ་འདི་སྐུ་མཆེད་རྣམས་ནས་ཨེ་ཝྃ་པའི་འདུས་ཚོགས་ཀྱི་ཚོགས་ཁྲོ་སྤུས་ལྡན་གཅིག་གསར་བཟོས་མཛད་དེ་སྦྱོར་འཇགས་སྩལ་བ་དང་ལྷན་ཅིག་འདུས་ཚོགས་སུ་མང་ཇ་གྲལ་འགྱེད་དང་བཅས་པའི་བསྙེན་བཀུར་གྱ་ནོམ་པ་སྩལ་བ་སོགས་ཞིབ་པར་གཅེན་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་རྣམ་ཐར་དུ་གསལ་བ་ལྟར་དང༌།
ཁྱད་པར་སངས་རྒྱས་ཀྱི་བསྟན་པ་ཞེས་པའི་མིང་གི་གདགས་གཞི་ནི་ལུང་དང་རྟོགས་པས་བསྡུས་པའི་དམ་པའི་ཆོས་ཁོ་ན་ཡིན་ཅིང༌།
དེ་ཉིད་ཡུན་རིང་དུ་གནས་པར་བྱེད་པའི་ཐབས་ཀྱང་དམ་པའི་ཆོས་བཤད་པ་དང༌། སྒྲུབ་པ་ཁོ་ན་ལ་ལྟོས་དགོས་པའི་ཕྱིར་ན། གོང་དུ་གསལ་བ་ལྟར་རྗེ་རང་གིས་ཀྱང་གསན་བསམ་སྒོམ་གསུམ་ངལ་མེད་དུ་མཛད་པ་དང༌།
གདུལ་བྱ་གཞན་རྣམས་ལའང་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཅི་རིགས་པར་བསྐོར་བ་དང༌། དེར་མ་ཟད་འཆད་རྩོད་རྩོམ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་གོང་ནས་གོང་འཕེལ་དུ་འགྱུར་བའི་སླད་དུ།
རྗེ་འདི་སྐུ་མཆེད་རྣམས་ནས་རྩོད་པའི་དུས་ཀྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོ་ཉིད་མདོ་ཁམས་ནས་ཨེ་ཝྃ་དུ་སྤྱན་འདྲེན་པར་མཛད་པ་དང༌།
དེའི་གསུང་ལས་སྐྱེས་པའི་གནས་ལྔ་རིག་པའི་མཁས་པ་ཆེན་པོ་འཇམ་པའི་དབྱངས་ངག་དབང་ལེགས་གྲུབ་པ་ཉིད་ཀྱི་ཕྲིན་ལས་ཀྱང་

གོང་ནས་གོང་འཕེལ་དུ་འགྱུར་བ་མཛད་པ་དང༌། མཁས་པ་ཆེན་པོ་དེ་གཉིས་ཀྱང་འཆད་རྩོད་རྩོམ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་རིན་པོ་ཆེ་ནི་དེ་བཞིན་གཤེགས་པ་བཞུགས་པའི་དུས་ལ་འགྲན་པ་བཞིན་དུ་རྒྱས་པར་མཛད་པ་སོགས་ཞིབ་པར་གོང་དུ་གཅེན་མཁན་ཆེན་རྡོ་རྗེ་འཆང་ཆེན་པོའི་རྣམ་ཐར་དུ་གསལ་བ་ལྟར་ཡིན་ཅིང༌།
རྒྱུ་མཚན་དེའི་ཕྱིར་ན་བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་ཆེན་པོ་འདི་དག་ཨེ་ཝྃ་པའི་བསྟན་པ་རིན་པོ་ཆེ་ལ་དངོས་དང་བརྒྱུད་པའི་སྒོ་ནས་དཀའ་དྲིན་ཤིན་ཏུ་ཆེ་བ་ཡིན་ནོ།
།ཆེན་པོར་འོས་པའི་ཡོ་བྱད་ཀྱིས། །ཆེན་པོའི་གོ་སར་གཟེངས་བསྟོད་ཀྱང༌། །ཆེན་པོ་གདོད་ནས་བརྙེས་ཟིན་པས།
།ཆེན་པོ་ཆུང་ངུས་ཅི་ཞིག་བྱ། །འོན་ཏེ་ཚུར་མཐོང་འགྲོ་འདི་ཡི། །ཡི་རང་པདྨོ་འཛུམ་པའི་སླད། །མངོན་མཐོའི་ཁྲི་ལ་ཞབས་བཀོད་པས། །ཕན་བདེའི་དགའ་སྟོན་ཉིན་བཞིན་སྤེལ།
།སྐྱབས་ཀུན་འདུས་པའི་བདག་ཉིད་ཆེར། །སྲི་ཞུ་ལན་ཅིག་བགྱིས་པ་ཡང༌། །འདོད་རྒུ་སྟེར་བའི་ནོར་བུ་བཞིན། །ཡང་སྲིད་མང་པོར་རྙེད་པར་དཀའ། །གང་གི་རྣམ་དཀར་ཕྲིན་ལས་ཀྱིས། །འགྲོ་ལ་ཕན་བདེ་རབ་སྩོལ་ཞིང༌།
།དེ་ཀུན་ཡིད་ཀྱི་བརྟན་པ་ཡང༌། །ལྷག་མ་མེད་པར་ཁྱོད་ཀྱིས་འཕྲོགས། །ཐུབ་བསྟན་ནུབ་ཀྱི་རི་བོའི་རྩེར། །ཐུན་མཚམས་གོས་དམར་འཛིན་གྱུར་ཀྱང༌། །ཁྱོད་ཀྱི་རླབས་ཆེན་སྤྱོད་པ་ཡིས།
།སླར་ཡང་འཆར་ཀའི་ཉི་བཞིན་མཛད། །འདི་ན་སྲིད་པའི་གདུང་འཕྲོག་ཅིང༌། །རྣམ་གྲོལ་བདུད་རྩི་སྦྱིན་མཁས་པ། །རྡོ་རྗེ་འཆང་དངོས་ཀུན་དགའི་མཚན། །ཞིང་ཁམས་གཞན་དུ་གཤེགས་ཚུལ་བསྟན། །ཀྱི་ཧུད་འགྲོ་འདིའི་བསོད་ནམས་ཀྱིས།
།འདྲེན་པ་ལན་ཅིག་རྙེད་པ་དེ། །རྨི་ལམ་གྱི་ནི་ནོར་བུ་བཞིན། །སྐད་ཅིག་གཅིག་ལ་མི་སྣང་གྱུར། །ཚུལ་དེས་མགོན་མེད་བདག་ཅག་གི །སྙིང་ལ་མྱ་ངན་གྱིས་གདུངས་

པ། །དགུན་དང་འཕྲད་པའི་མེ་ཏོག་གམ། །ཆུ་དང་བྲལ་བའི་ཉ་བཞིན་གྱུར། །འོན་ཀྱང་དེ་དང་མི་གཉིས་པའི། །མགོན་ཁྱོད་འཚོ་གཞེས་རབ་བརྟན་པ། །འདི་ཉིད་ཁོ་ནས་བདག་ཅག་རྣམས། །ཡིད་ལ་ངལ་འཚོ་ཅི་ཡང་ཐོབ།
།ཁྱོད་ཀྱི་བྱང་ཆུབ་སྤྱོད་མཆོག་གིས། །མགོན་དེའི་ཐུགས་དགོངས་རབ་བསྐངས་པའི། །ངོ་མཚར་འབྱམས་སུ་ཀླས་པ་གང༌། །ཚངས་པའི་བློས་ཀྱང་གཞལ་ནུས་མིན།། །།སྤྱི་དོན་ལྔ་པ་གསུང་ལས་སྐྱེས་པའི་བསྟན་འཛིན་གྱི་སློབ་མ་ཇི་ཙམ་བྱོན་པའི་ཚུལ་ནི།
བདག་ཅག་གི་དཔལ་ལྡན་བླ་མ་དམ་པ་འདིས་ནི་ཚེ་འདི་སྣང་གི་འཇིག་རྟེན་ཆོས་བརྒྱད་ལ་སོགས་པའི་རྟོག་པ་མཐའ་དག་རྒྱང་རིང་དུ་དོར་ནས། བསྟན་འགྲོའི་དོན་ཁོ་ན་ལ་དགོངས་ཏེ་ཇི་སྐད་དུ།
བློ་ཆེན་རྣམས་ལ་ཟབ་རྒྱ་ཆེ། །བློ་ཆུང་གཟུང་བདེ་གོ་སླ་བ། །ཕྱི་ནས་ཚིག་དོན་འབྲེལ་ཆགས་པས། །དོན་ཕྲ་འགལ་འབྲེལ་བཅད་ཅིང་བཤད། །ཅེས་པ་ལྟར་གདུལ་བྱ་རང་རང་གི་བློ་དང་འཚམ་པར་ཆོས་ཀྱི་བདུད་རྩི་ཇི་ལྟར་སྩལ་བའི་ཚུལ་ཡང༌།
གོང་དུ་བཤད་པ་ལྟར་ཨེ་ཝྃ་པའི་མཁན་ས་ཞལ་འཛིན་གནང་བའི་སྐབས་གསུང་ངག་རིན་པོ་ཆེ་ཚོགས་བཤད་ཚར་བདུན་དང༌། དེ་རྗེས་ཚར་གཉིས་ཏེ་བསྡོམས་ལམ་འབྲས་ཚར་དགུའི་གཙོས་པའི་རྗེ་རང་གིས་གསན་པའི་ཆོས་ཕལ་ཆེ་བ་ངལ་དུབ་ལ་མ་གཟིགས་པར་སྩལ་བ་ལ་བརྟན་ནས་གསུང་ལས་སྐྱེས་པའི་ཞལ་སློབ་ཀྱི་རིམ་པའང་སྟོད་མངའ་རིས།
བར་དབུས་གཙང༌། སྨད་མདོ་ཁམས་རྣམས་ན་མཐའ་ཡས་པར་བཞུགས་ཤིང༌།
དེ་རྣམས་རེ་རེ་ནས་བགྲང་བར་ག་ལ་ནུས། མདོ་ཙམ་སྨོས་ན། ཉི་ཟླ་ལྟར་གྲགས་པའི་མཁས་པ་ཆེན་པོ་འཛམ་གླིང་མཛེས་པར་བྱེད་པའི་རྒྱན་གཉིས་ཏེ། རིས་སུ་མེད་པའི་གྲུབ་མཐའ་ཡོངས་ཀྱི་བསྟན་པའི་སྲོག་ཤིང་གཅིག་པུར་གྱུར་པ་བཅུ་ཕྲག་རིག་པའི་མ་ཧཱ་པཎྜི་ཏ་ཆེན་པོ་ངེས་པ་དོན་གྱི་འཇམ་པའི་དབྱངས་མཁྱེན་

བརྩེའི་དབང་པོའི་ཞལ་སྔ་ནས་དང༌། རབ་འབྱམས་སྡེ་སྣོད་རྒྱ་མཚོའི་ཕ་རོལ་ཏུ་སོན་ཞིང་འཆད་རྩོད་རྩོམ་གསུམ་གྱི་སྒོ་ནས་ཀུན་མཁྱེན་ཨེ་ཝྃ་པ་ཆེན་པའི་བསྟན་པ་ཉིན་མོ་ལྟར་མཛད་པ་འཇམ་པའི་དབྱངས་ངག་དབང་ལེགས་གྲུབ་བམ།
མཚན་གཞན་ངག་དབང་བློ་གྲོས་སྙིང་པོ་གཞན་ལ་ཕན་པ་མཐའ་ཡས་པའི་འོད་ཟེར་དུ་གྲགས་པའི་ཞས་སྔ་ནས་དང་གཉིས་སོ། །ཟབ་རྒྱས་ཆོས་ཀྱི་འཁོར་ལོ་རྒྱུན་ཆད་མེད་པར་བསྐོར་བའི་ཨེ་ཝྃ་པའི་བསྟན་འཛིན་ཆེན་པོ་བཅུ་ནི།
གསང་ཆེན་གདམས་པ་རྒྱ་མཚོས་འགྲོ་བ་རྣམས་སྨིན་གྲོལ་ལ་འགོད་པ་ཕན་ཁང་མཁན་རིན་པོ་ཆེ་ཀུན་དགའ་བསྟན་པའི་བློ་གྲོས་པ་དང༌། མཁྱེན་བརྩེ་ནུས་པའི་མངའ་བདག་ཁང་གསར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་པ་དང༌།
ད་ལྟ་ཨེ་ཝྃ་པའི་ཆོས་ཀྱི་ཁྲི་ལ་ཞབས་སེན་རྣམ་པར་བཀོད་པའི་རྒྱ་ཆེན་ཆོས་ཀྱི་སྤྱན་ལྡན་ཁང་སར་མཁན་རིན་པོ་ཆེ་འཇམ་དབྱངས་ཤེས་རབ་རྒྱ་མཚོ་པ་དང༌།
རྗེ་རང་གི་སྐུའི་དབོན་པོ་བདག་ཅག་གི་དཔལ་ལྡན་བླ་མ་དམ་པ་རྒྱུད་སྡེ་རྒྱ་མཚོའི་མངའ་བདག་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་པ་དང༌། ལུང་རིག་སྨྲ་བའི་དབང་ཕྱུག་ཀླུ་ལྡིངས་ཞབ་དྲུང་རིན་པོ་ཆེ་འཇམ་དབྱངས་ཤེས་རབ་ཆོས་ཀྱི་རྒྱལ་མཚན་པ་དང༌།
གསང་ཆེན་གདམས་པའི་གཏེར་མཛོད་ཀླུ་ལྡིངས་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་པ་དང༌། མཁས་བཙུན་བཟང་པོའི་གཏེར་གྱུར་ཕན་ཁང་ཞབས་དྲུང་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་པ་དང༌།
བསྟན་པའི་གསལ་བྱེད་དམ་པ་ཁང་གསར་ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ་པ་དང༌། རྗེ་རང་གི་སྣག་དབོན་ཐར་རྩེ་ཞབས་དྲུང་ངག་གི་དབང་ཕྱུག་འཇམ་དབྱངས་རིན་ཆེན་རྡོ་རྗེ་པ་དང༌།
ཆོས་སྤྱན་ཡངས་པ་གདོང་ཚང་ཞབས་དྲུང་རྣམས་སོ། །ཆེ་རྒུ་མང་པོའི་གཙུག་ཏུ་

ཞབས་སེན་རྣམ་པར་བཀོད་པའི་བསྟན་འཛིན་གྱི་སྐྱེས་བུ་ཆེན་པོ་དྲུག་ནི། གྲུབ་མཐའ་རིས་མེད་ཀྱི་གཙུག་གི་ནོར་བུ་ལྟ་བུར་གྱུར་པ་གནས་ལྔ་རིག་པའི་མཁས་པ་ཆེན་པོ་ཁྲོ་ཤུལ་བླ་མ་ངག་དབང་སྨིན་གྲོལ་རྒྱ་མཚོ་པ་དང༌།
མཁས་དང་གྲུབ་པའི་གཙུག་རྒྱན་བླ་མ་ངག་དབང་ཆོས་འབྱོར་པ་དང༌། ཡི་དམ་གྱི་ལྷ་མང་པོའི་བསྙེན་སྒྲུབ་ཕ་མཐར་སོན་པ་གྲུབ་མཆོག་དཔལ་ལྡན་ཕྲིན་ལས་པ་དང༌། མཁས་དང་གྲུབ་པའི་དབང་ཕྱུག་བླ་མ་དགེ་འདུན་རྒྱ་མཚོ་པ་དང༌།
སྙན་བརྒྱུད་གདམས་པའི་གཏེར་མཛོད་བླ་མ་ངག་དབང་བཟང་པོ་དང༌། ཉམས་དང་རྟོགས་པའི་དབང་ཕྱུག་བླ་མ་འཇམ་དབྱངས་བློ་གསལ་རྣམས་སོ། །བསྟན་པ་སྟོབས་ཀྱིས་འཛིན་པའི་ཆོས་སྐྱོང་བའི་རྒྱལ་པོ་ནི།
མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་ཞིང་འཆད་རྩོད་རྩོམ་གསུམ་དང༌། སྟོབས་ཀྱི་སྒོ་ནས་བསྟན་པ་འཛིན་པ་སྡེ་དགེ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་ནམ།
ཕྱིས་རབ་ཏུ་བྱུང་བའི་མཚན་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་དུ་གྲགས་པ་དང༌། དེའི་ལྷ་སྲས་ཆེ་བ་ཆོས་རྒྱལ་བྱང་ཆུབ་སེམས་དཔའ་དམ་ཚིག་རྡོ་རྗེ་ཚེ་རིང་རྣམ་རྒྱལ་པ་དང༌། ལྷ་སྲས་བར་པ་ལུང་རྟོགས་བསྟན་པའི་སྣང་བྱེད་བྱམས་པ་ཀུན་དགའ་འཇམ་དཔལ་ཕན་བདེའི་སྙིང་པོ་པ་དང༌།
ལྷ་སྲས་ཆུང་བ་ལུགས་ཟུང་མཁྱེན་པའི་སྤྱན་རས་བཀྲ་བ་ཚེ་དབང་རྡོ་རྗེ་དགྲ་འདུལ་བ་སྟེ་བཞི་དང༌། གཞན་ཡང་གླིང་ཚང་ལ་སོགས་པ་རྒྱལ་རིགས་སུ་གཏོགས་པ་འགའ་ཞིག་དང༌།
ཁམས་ཕྱོགས་ཀྱི་མི་ཆེན་ཕལ་ཆེ་བ་རྗེ་འདིའི་ཞབས་ལ་མ་བཏུད་པ་ཆེར་མེད་པ་ཡིན་ནོ། །མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་པའི་ལུང་རིག་སྨྲ་བ་བདུན་ནི།
རབ་འབྱམས་སྡེ་སྣོད་རྒྱ་མཚོའི་ཕ་རོལ་ཏུ་སོན་ཞིང་ལུང་རིག་སྨྲ་བ་གཞན་གྱིས་འགྲན་པར་མི་ནུས་པའི་མཁས་པ་ཆེན་པོ་རྟ་ནག་ཐུབ་བསྟན་གྱི་མཁན་རིན་པོ་

ཆེ་སེང་གེ་རབ་རྒྱས་པ་དང༌། ལྔ་རིག་སྨྲ་བའི་དབང་པོ་ཞུ་སློབ་ཀུན་དགའ་དོན་གྲུབ་པ་དང༌། མདོ་རྒྱུད་རྒྱ་མཚོའི་ངེས་གསང་ཐུགས་སུ་ཆུད་ཅིང་འཆད་རྩོད་རྩོམ་གསུམ་ལ་དབང་བསྒྱུར་བ་ཤར་བླ་མ་ཀུན་དགའ་དཔལ་ལྡན་པ་དང༌།
མདོ་སྔགས་སྨྲ་བའི་དབང་པོ་ཀློག་པ་བ་སྤྲུལ་སྐུ་ཤེས་རབ་རྒྱ་མཚོ་པ་དང༌། རྒྱ་ཆེན་ཆོས་ཀྱི་སྤྱན་ལྡན་བླ་མ་བསྟན་པ་དར་རྒྱས་པ་དང༌། མཁས་བཙུན་བཟང་པོའི་གཏེར་གྱུར་བླ་མ་ཕན་བདེ་བཟང་པོ་པ་དང༌།
ལུང་དང་རིག་པ་སྨྲ་བ་བླ་མ་འཇམ་དབྱངས་ཡོན་ཏན་མཐའ་ཡས་རྣམས་སོ། །དགོན་སྡེ་སོ་སོའི་མཁན་པོ་དང༌། སློབ་དཔོན་དང༌། ཆོས་རྗེ་དང༌། སྤྲུལ་སྐུའི་རིགས་ནི། རྒྱ་ཆེན་ཆོས་ཀྱི་སྤྱན་ལྡན་རྒྱལ་རྩེ་གུར་པ་མཁན་པོ་བྱང་སེམས་སྦྱིན་པ་རིན་ཆེན་པ་དང༌།
བཞད་ཐུབ་བསྟན་ཡངས་ཅན་གྱི་སློབ་དཔོན་སྐལ་བཟང་རྒྱ་མཚོ་སོགས་དབུས་གཙང་ཕྱོགས་ཀྱི་མཁན་པོ་དང་སློབ་དཔོན་འགའ་ཞིག་དང༌། ཁམས་ཕྱོགས་ཀྱི་ས་དགོན་རྣམས་ཀྱི་སྤྲུལ་སྐུ་ཆེ་ཕྲ་ཕལ་ཆེ་བ་དང༌།
སྡེ་དགེ་ཤར་ནུབ་ཀྱི་བླ་མ་རྣམས་དང༌། ཁམས་ཕྱོགས་ཀྱི་ས་དགོན་ཕལ་ཆེ་བའི་དགོན་དཔོན་དང༌། སློབ་དཔོན་ལ་སོགས་པ་ཤིན་ཏུ་མང་པོ་དང༌།
རྒྱ་ཆེན་ཆོས་ཀྱི་སྤྱན་ལྡན་མངའ་རི་ཆོས་རྗེ་ཀུན་དགའ་འཇམ་དབྱངས་སོགས་བླ་མ་ཆོས་རྗེའི་རིགས་ཤིན་ཏུ་མང་པོ་དང༌། གཞན་ཡང་རྒྱུད་སྡེའི་གནད་ཤེས་པ། བསྐྱེད་རིམ་གྱི་གསལ་སྣང་ཐོབ་པ། རིག་སྔགས་ཀྱི་བདེན་ཚིག་གྲུབ་པ་སོགས་ཤིན་ཏུ་མང་བར་བཞུགས་མོད།
དེ་ཐམས་ཅད་ལ་བདག་དད་ཅིང་གུས་པར་གྱུར་ནའང་རེ་རེ་ནས་བགྲང་བར་ག་ལ་ནུས་མདོར་བསྡུ་བའི་དབང་དུ་བྱས་ན། རྗེ་འདི་ཨེ་ཝྃ་པའི་ཆོས་ཀྱི་ཁྲི་ལ་ལོ་བདུན་བཞུགས་པའི་སྐབས།
ལོ་རེ་བཞིན་སྡོམ་པ་གསུམ་ཆར་གྱི་བཀའ་དྲིན་རྫོགས་པར་ནོས་པའི་སློབ་མ་མང་དུས་ཉིས་བརྒྱ་ལྷག་ཙམ་དང༌། ཤིན་ཏུ་ཉུང་བའི་དུས་ཀྱང་ཕྱེད་ཉིས་བརྒྱ་སྐོར་འོང་བར་སྣང་བས།
དེ་ལྟར་ན་

སྡོམ་པ་གསུམ་ཆར་གྱི་བཀའ་དྲིན་རྫོགས་པར་ནོས་པའི་ཞལ་སློབ་ནི་སྟོང་དང་སུམ་བརྒྱ་སྐོར་ཡོད་པར་མངོན་ལ། བཀའ་ཆོས་ཀྱི་འབྲེལ་པ་ཙམ་ཐོབ་པའི་སློབ་མ་ནི་བགྲང་བ་ལས་འདས་པ་ཡིན་ནོ། །གང་གི་མཁྱེན་བརྩེ་ནུས་པ་ཡི།
།ཡོན་ཏན་འདབ་སྟོང་བཞད་པ་འདིས། །ཡིད་ཀྱི་བརྟན་པ་མ་འཕྲོགས་པའི། །འདི་ན་ཐར་འདོད་སྐྱེ་བོ་སུ། །དེ་སླད་ཁྱོད་ཞབས་རིན་ཆེན་ཕྲེང༌། །སྤྱི་བོའི་རྒྱུན་དུ་གུས་ལེན་པའི། །སྐལ་བཟང་རྣམས་ཀྱིས་གང་གི་གསུང༌།
།ལོངས་སྤྱོད་བུང་བས་སྦྲང་རྩི་བཞིན། །ཇི་ལྟར་མཁའ་ལ་རྒྱུ་སྐར་དང༌། །དབྱར་གྱིས་བསྐྱེད་པའི་རྩྭ་ལྗང་བཞིན། །ཁྱོད་གསུང་བདུད་རྩིས་ལུས་རྒྱས་པའི། །མཁས་དང་གྲུབ་པ་བསམ་མི་ཁྱབ།
།རྒྱས་པར་བྱས་སོ་ས་མོས་ཚལ། །རི་བོང་འཛིན་པའི་འོད་ཀྱིས་ཏེ། །ལུང་དང་རྟོགས་པའི་བསྟན་པ་ཡང༌། །སློབ་ཚོགས་ཉིང་སློབ་བཅས་པས་སོ། །དེ་སླད་དངོས་དང་བརྒྱུད་པ་ཡི། །སྙིགས་དུས་བསྟན་པ་སྤེལ་བའི་དྲིན།
།གལ་ཏེ་གཟུགས་ཅན་ཉིད་གྱུར་ན། །འཇིག་རྟེན་འདི་ཡང་སྣོད་དུ་ཆུང༌།། །།སྤྱི་དོན་དྲུག་པ་སྡོམ་པ་གསུམ་ལ་གཅེས་སྤྲས་སུ་མཛད་ཅིང་ཉམས་སུ་བཞེས་པ་ལ་བརྟེན་ནས་ཉམས་རྟོགས་ཇི་ལྟར་འཁྲུངས་པའི་ཚུལ་བྱེ་བྲག་ཏུ་བཤད་པ་ནི།
སྙིགས་དུས་ཀྱི་ཐམས་ཅད་མཁྱེན་པ་འཛམ་གླིང་བྱང་ཕྱོགས་ཀྱི་ཐུབ་དབང་གཉིས་པ་ལྟ་བུར་གྱུར་པ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྣམ་ཐར་གསོལ་འདེབས་ལས།
ཚུལ་ཁྲིམས་ཕུང་པོར་ཉེས་པའི་སྐྱོན་དང་བྲལ། །བྱང་ཆུབ་སེམས་གཉིས་བདུད་རྩིས་ཐུགས་རྒྱུད་གཏམས། །གསང་ཆེན་རིམ་གཉིས་ཟབ་མོའི་རྣལ་འབྱོར་དང༌། །ནམ་ཡང་འབྲལ་བ་མེད་དེར་གསོལ་བ་འདེབས།
།ཟབ་རྒྱས་གདམས་པའི་ངེས་གསང་ཁོང་ཆུད་ཅིང༌། །སྨིན་གྲོལ་འཆད་སྤེལ་ཕྱག་

བཞེས་རྣམ་པར་དག །རང་གིས་ཇི་ལྟར་གཟིགས་བཞིན་འདོམས་མཛད་ཕྱིར། །མཁས་རྣམས་དགྱེས་པ་སྐྱེད་དེར་གསོལ་བ་འདེབས། །རྡོ་རྗེ་འཆང་དབང་རྗེ་བཙུན་ཨེ་ཝྃ་པའི། །བཤད་དང་སྒྲུབ་པའི་དཔལ་ལ་དབང་འབྱོར་བཞིན།
།རིས་མེད་ཐུབ་པའི་བསྟན་དང་དེ་འཛིན་ལ། །དག་པའི་སྣང་བ་རྒྱས་དེར་གསོལ་བ་འདེབས། །བླ་མ་ལྷག་པའི་ལྷ་ཡིས་རྗེས་བཟུང་ཞིང༌། །སྤངས་དང་རྟོགས་པའི་ཡོན་ཏན་མཐའ་ཀླས་ཀྱང༌། །ཁེངས་དང་དྲེགས་པ་མཐའ་དག་རིང་བཏང་བའི།
།རྣམ་ཐར་མཚུངས་པ་མེད་དེར་གསོལ་བ་འདེབས། །ཞེས་གསུངས་པ་ལྟར། སྤྱིར་བདག་ཅག་གི་དཔལ་ལྡན་བླ་མ་དམ་པ་གངས་རིའི་ཁྲོད་ཀྱི་སྡོམ་བརྩོན་སྡེ་སྣོད་འཛིན་པ་རྣམས་ཀྱི་གཙུག་གི་ནོར་བུ་ལྟ་བུར་གྱུར་པ་འདིས་ནི།
སྡེ་སྣོད་གསུམ་གྱི་ཉམས་སུ་བླང་བྱ་བསླབ་པ་རིན་པོ་ཆེ་རྣམས་ལ་ཉམས་བཞེས་སྙིང་པོར་མཛད་པ་ལ་བརྟེན་ནས། སྤངས་པ་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་པར་གདོན་མི་ཟ་ནའང༌།
དེ་དག་ནི་ས་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཀྱང་བརྗོད་པར་དཀའ་ན། བདག་ལྟ་བུའི་བྱིས་པ་སོ་སོ་སྐྱེ་བོ་རྣམས་ཀྱིས་ཆ་ཤས་ཙམ་ཡང་ཤེས་པར་ག་ལ་ནུས།
འོན་ཀྱང་བདག་ཅག་ཐ་མལ་པ་རྣམས་ཀྱི་ངོར་ཇི་ལྟར་སྣང་བའི་ཚུལ་ཆ་ཤས་ཙམ་བསྙད་ན། སྐུ་ཚེ་སྔ་མ་རྣམས་སུ་ལེགས་བྱས་ལ་གོམས་པ་བརྟས་པའི་ཤུགས་ཀྱིས་སྐུ་ཚེ་འདིར་ཡང་དང་པོ་ནས་རང་བཞིན་གྱིས་ཞི་ཞིང་དུལ་ལ་བག་དང་ལྡན་པའི་སྒོ་ནས་ཁ་ན་མ་ཐོ་བ་ཅིའང་མི་མཛད་ཅིང༌།
དེ་ལ་བརྟེན་ནས་ཁུ་བོ་མཁན་ཆེན་རྡོ་རྗེ་འཆང་ཆེན་པོས་ཀྱང་བྱིས་པ་འདི་ཤིན་ཏུ་བཙུན་པ་ཞིག་འདུག་ཅེས་ཡང་ཡང་བཀའ་སྩལ་པ་ཞིག་ཡིན་ན།
སྐུ་ནར་སོན་ཞིང་ལེགས་པར་གསུངས་པའི་དམ་པའི་ཆོས་འདུལ་

བ་ལ་རབ་ཏུ་བྱུང་བ་དང༌། བསྙེན་པར་རྫོགས་པ་མཛད་ཚུན་ཆད་དེ་དག་གི་བསླབ་བྱ་དང་འགལ་བ་ལྟ་ག་ལ་ཞིག་སྟེ། དགག་སྒྲུབ་གནང་གསུམ་གྱི་བསླབ་པའི་གཞི་མཐའ་དག་ཚུལ་འཆོས་ཙམ་མ་ཡིན་པར་རང་གི་སྐུ་སྲོག་ལས་ཀྱང་གཅེས་པར་བཟུང་སྟེ་བླང་དོར་ཚུལ་བཞིན་དུ་མཛད་པ་ལ་བརྟེན་ནས།
ཉེས་པ་ཕྲ་ཞིང་ཕྲ་བས་ཀྱང་མ་རེག་པ་ཡིན་ཏེ། ཐ་ན་སྐུའི་བཞུགས་ཚུལ་དང༌། ན་བཟའ་བཞེས་ཚུལ་ཚུན་ཆད་ནས་མི་ལེགས་པར་ཅུང་ཟད་ཀྱང་མི་མངའ།
སྤྱོད་ལམ་ཐམས་ཅད་མཛེས་ཤིང་བརྗིད་ཆགས་པ་དང༌། གང་དུ་བཞུགས་པའི་ས་ཕྱོགས་མཐའ་དག་གཙང་ཞིང་ཡིད་དུ་འོང་བ་དང༌། སྐུ་ལུས་ལས་ཚུལ་ཁྲིམས་ཀྱི་དྲི་བཟང་ཁྱད་པར་ཅན་འཐུལ་བ་སོགས་ཐམས་ཅད་ལ་མངོན་སུམ་དུ་སྣང་བ་འདི་ཡིན་ལ།
རྒྱུ་མཚན་དེའི་ཕྱིར་ན་བརྟན་མཁས་ཀྱི་ཡོན་ཏན་གཉིས་དང་ལྡན་པའི་བདག་ཉིད་ཆེན་པོ་འདི་ནི་སྔོན་གྱི་འཕགས་པ་དགྲ་བཅོམ་པ་རྣམས་དང་ཚུལ་མཚུངས་པར་བཞུགས་པ་ཡིན་ནོ།
།དེར་མ་ཟད་སྐུ་ན་ཆུང་ངུའི་དུས་ནས་ཐེག་ཆེན་གྱི་རིགས་སད་དེ། བདག་པས་གཞན་གཅེས་ཀྱི་སྙིང་རྗེ་ཆེན་པོ་བཅོས་མ་མ་ཡིན་པ་ཐུགས་རྒྱུད་ལ་འཁྲུངས་ཤིང༌། དེའི་སྟོབས་ཀྱིས་གཞན་ལ་ཕན་གང་ཐོགས་མཛད་པ་ལས།
གནོད་པར་འགྱུར་བའི་ལས་ཏིལ་འབྲུ་ཙམ་ཡང་མི་མཛད་ལ། ཁྱད་པར་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་གསན་ཕྱིན་ཆད་བྱང་ཆུབ་སེམས་དཔའི་སྡེ་སྣོད་རྣམས་ནས་ཇི་ལྟར་བཤད་པ་ལྟར་གྱི་ཉེས་སྤྱོད་ཐམས་ཅད་སྡོམ་པ་དང༌།
ཕ་རོལ་ཏུ་ཕྱིན་པ་དྲུག་གི་སྒོ་ནས་དགེ་བའི་ཆོས་ཐམས་ཅད་ཡོངས་སུ་སྡུད་པ་དང༌། བསྡུ་བའི་དངོས་པོ་བཞིས་སེམས་ཅན་ཐམས་ཅད་ཡོངས་སུ་སྨིན་པར་མཛད་པ་སོགས་བྱང་ཆུབ་སེམས་དཔའི་སྤྱོད་ཚུལ་རྒྱ་མཚོ་ལྟ་བུ་ལ་སློབ་པར་མཛད་ཅིང༌།
ཁྱད་པར་དུའང་མགོན་

མེད་པ་དང༌། སྐྱབས་མེད་པ་དང༌། དབུལ་ཞིང་ཕོངས་པ་དང༌། ནད་དང་སྡུག་བསྔལ་དྲག་པོས་གཟིར་བ་རྣམས་ལ་ལྷག་པར་ཡང་མི་བཟོད་པའི་སྙིང་རྗེ་ཆེན་པོས་ཟས་དང་གོས་ལ་སོགས་པ་ལྷུག་པར་སྩོལ་བ་དང༌། འདིར་སྣང་གི་བྱ་བ་ལ་མངོན་པར་ཞེན་པའི་ཡིད་དྲི་མ་ཅན་དུ་གྱུར་པ་རྣམས་ལའང་ལྷག་པར་བརྩེ་བའི་སྒོ་ནས་དེ་དག་ཆོས་ལ་ཞུགས་པའི་ཐབས་འབའ་ཞིག་མཛད་པ་དང༌།
གཞན་ཡང་རང་འདོད་ཀྱི་འཁྲི་བ་གཏན་ནས་མེད་ཅིང་འཇིག་རྟེན་ཆོས་བརྒྱད་མགོ་སྙོམས་པའི་སྟོབས་ཀྱིས་གཞན་དག་གིས་འབུལ་བ་དང་ཞབས་ཏོག་ཤིན་ཏུ་ཆེ་བར་བྱས་ཀྱང་དེ་ལ་ཧ་ཅང་ཐུགས་དགེས་པའང་མེད་ཅིང༌།
མ་བྱས་ཀྱང་མི་དགེས་པ་གཏན་ནས་མེད་པ་དང༌། ཟང་ཟིང་གི་དངོས་པོ་རྣམས་ཀྱང་གོང་དུ་བཤད་པ་ལྟར་བླ་མ་དང་དཀོན་མཆོག་མཆོད་པ་དང་དགེ་འདུན་ལ་བསྙེན་བཀུར་བ་དང༌།
ངན་སློང་ལ་སྦྱིན་པ་རྣམས་སུ་ཕོངས་པ་མེད་པར་གཏོང་བ་ལས། རང་དོན་དུ་མངོན་པར་ཞེན་པ་ཅུང་ཟད་ཀྱང་མི་མངའ་བ་དང༌།
འཇིག་རྟེན་གྱི་སྡེ་དཔོན་ལ་སོགས་པའི་ཆེན་པོ་སུ་ལའང་ངོ་སྲུང་དང༌། མཐུན་འཇུག་རིགས་གཏན་ནས་མི་མཛད་པ་དང༌། ཁྱད་པར་ཚེ་འདི་སྣང་གི་བྱ་གཞག་རིགས་ལ་གཏིང་ནས་མི་དགེས་ཤིང༌།
ཞལ་ནས་ཀྱང༌། སྔོན་ངེད་ཀྱི་ཁུ་བོ་མཁན་ཆེན་རྡོ་རྗེ་འཆང་ཆེན་པོའི་གསུང་ལས། ཚེ་འདི་སྣང་གི་བྱ་བྱེད་མང་པོ་འདིས་བླ་མ་ལ་ཐུགས་དམ་མི་ཡོང༌། བུ་སློབ་རྣམས་ལ་དཔེ་ཆ་མི་ཡོང་བའི་གཞི་ཡིན་པས་དགོས་ངེས་ཅན་རེ་རེ་ཙམ་ལས་བྱ་བྱེད་མང་པོ་མི་བྱ་ཞེས་ཡང་ཡང་བཀའ་སྩལ་པ་ཡིན་ཅིང༌།
དོན་ལའང་ཚེ་འདི་སྣང་གི་དགོས་མེད་ཀྱི་བྱ་བྱེད་མང་པོ་འདིས་རང་གཞན་ཐམས་ཅད་སྡུག་བསྔལ་ལ་སྦྱོར་བའི་རྒྱུ་ཁོ་ན་ལས་མ་འདས་པ་ཡིན་ཅེས་གསུངས་ཤིང༌།
རྗེ་རང་ཉིད་ཀྱིས་ཀྱང་སྐུ་གསུང་ཐུགས་

ཀྱི་རྟེན་བཞེངས་པ་སོགས་ཆོས་མཐུན་གྱི་མཛད་པ་དགོས་ངེས་ཁོ་ན་ལས། དོན་མེད་ཀྱི་བྱ་བྱེད་མང་པོ་གཏན་ནས་མི་མཛད་ཅིང༌། གཞན་དག་ཚེ་འདི་སྣང་གི་བྱ་བ་ལ་མངོན་པར་ཞེན་པ་རྣམས་ལའང་ཤིན་ཏུ་ཐུགས་སུན་པའི་རྣམ་པ་ཁོ་ན་མཛད་པ་དང༌།
གཡོ་སྒྱུ་ཟོལ་ཟོག་གི་རིགས་ནི་ཕྲ་ཞིང་ཕྲ་བའང་མི་མཁྱེན་པ་ལྟ་བུ་ཡིན་ཏེ། གསུང་སྒྲོས་ཞིག་མཛད་པའི་ཚེའང་ཐུགས་ལ་གང་ཤར་དེ་ཉིད་ཐལ་བྱུང་དུ་བཀའ་སྩལ་པ་ལས་འཁྱོག་བཤད་ཀྱི་རིགས་གཏན་ནས་མི་མཛད་ཅིང༌།
གཞན་དག་གིས་ཀྱང་ངག་ནས་བརྗོད་པ་དང་ཡིད་ལ་བསམ་པ་གཉིས་ཅུང་ཟད་མི་མཐུན་པར་བྱུང་ནའང་དེ་འདྲའི་གཡོ་སྒྱུ་གསུང་ཞིང་ཤིན་ཏུ་ཐུགས་ཁྲེལ་བར་འགྱུར་བ་དང༌།
སྐྱེ་བོ་སུ་ལའང་ཟུར་གྱིས་འཁུ་བ་དང༌། ཞེ་གཅོད་པའི་ཚིག་ངན་ལ་སོགས་པ་ཐ་ན་ཕ་རོལ་པའི་ཡིད་དུ་མི་འོང་བའི་རྣམ་འགྱུར་ཕྲ་མོ་ཚུན་ཆད་སྤངས་ཏེ། དུས་རྟག་ཏུ་འཛུམ་པའི་བཞིན་དང༌། སྙན་པའི་གསུང་གིས་ཕ་རོལ་པོའི་ཡིད་ཡོངས་སུ་ཚིམ་པར་མཛད་པ་སོགས་མདོར་ན་ས་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་རྣམ་ཐར་དང་ཁྱད་པར་ཅིའང་མེད་པར་བྱང་ཆུབ་སེམས་དཔའི་སྤྱོད་ཚུལ་རྒྱ་མཚོ་ལྟ་བུ་ལས་དུས་སྐད་ཅིག་ཀྱང་གཡེལ་བ་མེད་པ་ཞིག་གོ
།ཁྱད་པར་རིག་པ་འཛིན་པ་སྔགས་ཀྱི་སྡོམ་པའི་དབང་དུ་བྱས་ན་བྱ་བ་དང༌། སྤྱོད་པ་དང༌། རྣལ་འབྱོར་དང༌། རྣལ་འབྱོར་ཆེན་པོ་བླ་ན་མེད་པའི་རྒྱུད་ཀྱི་དབང་བསྐུར་བ་རྣམས་ལེགས་པར་གསན་ཕྱིན་ཆད་རྒྱུད་སྡེ་འོག་མ་སོ་སོའི་དམ་ཚིག་རྣམས་དང༌།
རྒྱུད་སྡེ་གོང་མ་རྣལ་འབྱོར་བླ་ན་མེད་པའི་དབང་བཞི་སོ་སོའི་དམ་ཚིག་མཐའ་དག་སྲུང་སྡོམ་ཚུལ་བཞིན་དུ་མཛད་པ་ལ་བརྟེན་ནས།
ཉེས་ལྟུང་གི་དྲི་མ་ཕྲ་ཞིང་ཕྲ་བས་ཀྱང་མ་གོས་ཤིང༌། དེའི་ངང་ནས་དངོས་གྲུབ་ཐམས་ཅད་ཀྱི་རྩ་བར་གྱུར་པ་དཔལ་ལྡན་བླ་མ་དམ་པ་རྣམས་ངེས་པར་རྡོ་རྗེ་འཆང་དངོས་

ཡིན་པ་ལ་ཐེ་ཚོམ་ཅུང་ཟད་ཀྱང་མི་མངའ་བའི་ཐུགས་དད་བསམ་གྱིས་མི་ཁྱབ་པའི་སྒོ་ནས་ཞལ་བཞུགས་པའི་དུས་སུའང་ལུས་ངག་ཡིད་གསུམ་ལོངས་སྤྱོད་དང་བཅས་པས་མཉེས་པར་བྱ་བ་ཁོ་ན་ལས། མི་མཉེས་པ་སྐད་ཅིག་ཀྱང་མི་མཛད་ཅིང༌།
ཞི་བར་གཤེགས་ནས་ཀྱང་གོང་དུ་བཤད་པ་ལྟར་དུས་དྲན་གྱི་མཆོད་པ་སོགས་མ་ཆགས་པར་མཛད་ཅིང་རྒྱུན་དུའང་གསོལ་འདེབས་ནར་མར་མཛད་པ་དང༌། ཐུགས་དམ་མཉམས་བཞེས་ཀྱི་རིམ་པའང༌། གོང་དུ་བཤད་པ་ལྟར་གྱི་ཡི་དམ་ལྷའི་ལྗགས་བསྙེན་རྣམས་མཛད་པ་དང༌།
དུས་རྒྱུན་དུའང་ལྟ་བ་འཁོར་འདས་དབྱེར་མེད་ཀྱི་རྩི་དང་མ་བྲལ་བའི་སྒོ་ནས། ལམ་ཟབ་མོ་བླ་མའི་རྣལ་འབྱོར་དང༌། དཔལ་ཀྱེ་རྡོ་རྗེ་ཕྱི་ནང་སྦྲགས་མའི་མངོན་རྟོགས་ལམ་དུས་ཀྱི་དབང་བླང་བ་དང་བཅས་པ་ཤིན་ཏུ་རྒྱས་པ་དང༌།
རྣལ་འབྱོར་དབང་ཕྱུག་གི་སྲུང་བ་དང༌། ནཱ་རོ་མཁའ་སྤྱོད་མ་སྟེ་ས་སྐྱ་པའི་ཆག་མེད་བཞིར་གྲགས་པ་རྣམས་དང༌།
འཇམ་དབྱངས་དཀར་པོ་དང༌། འབྱུང་པོ་འདུལ་བྱེད་དང༌། མགོན་དཀར་ཡིད་བཞིན་ནོར་བུ་དང༌། རྡོ་རྗེ་བྲག་རྫོང་མ་རྣམས་ཀྱི་མངོན་རྟོགས་བཟླས་པ་དང་བཅས་པ་དང༌། སྤྱན་རས་གཟིགས་ཀྱི་བདག་བསྐྱེད་སྔོན་དུ་འགྲོ་བའི་ཛཾ་སེར་ནག་གི་ཆུ་སྦྱིན་དང༌།
གཏོར་མ་བརྒྱ་རྩ་དང༌། དབྱུ་གུ་དྲུག་ཅུ་རྩ་བཞི་དང༌། ཡི་དྭགས་ལ་ཆུ་སྦྱིན་དང་བཅས་པ་རྣམས་དང༌། གཏོར་བསྔོའི་རིམ་པའང་ཀྱེ་རྡོ་རྗེ་དང༌། མཁའ་སྤྱོད་མ་དང༌།
འབྱུང་པོ་འདུལ་བྱེད་དང༌། མགོན་དཀར་དང༌། གུར་ཞལ་གཉིས་དང༌། དུར་བདག་དང༌། ལས་མགོན་དང༌། སྟག་ཞོན་དང༌། དམག་ཟོར་མ་དང༌། བེཀྩེ་དང༌། མཁའ་འགྲོ་སྤྱི་སྟེ་དེ་རྣམས་ལ་གཏོར་འབུལ་གྱི་ཆོ་ག་ཤིན་ཏུ་རྒྱས་པ་དང་བཅས་པ་རྣམས་མ་ཆག་པར་མཛད་ཅིང༌།
སྐབས་སྐབས་སུ་དེའི་སྟེང་དུ་ཡི་དམ་གྱི་ལྷ་འགའ་ཞིག་གི་བདག་བསྐྱེད་གསུང་བ་

སོགས་མདོར་ན་ཆོས་འཆད་ཉན་གྱི་ཐུགས་བྲེལ་ཡོད་པའི་སྐབས་མ་གཏོགས། རྒྱུན་པར་སྔ་དྲོ་ནས་ཉི་མ་ཕྱེད་མ་ཟིན་ཙམ་གྱི་བར་དུ་ཐུགས་དམ་ཁོ་ན་དང༌། དེ་ནས་སྐབས་སུ་བབ་པའི་ཐུགས་བྲེལ་རྣམས་བཅད་ཅིང༌། སླར་ཡང་དགོངས་མོའི་དུས་རྩ་བརྒྱུད་ཀྱི་བླ་མའི་སྐུ་བསྟོད་དང༌།
བརྒྱུད་པའི་གསོལ་འདེབས་ཁ་ཤས་གསུང་བཞིན་པའི་སྒོ་ནས་སྐུ་འཆགས་ཀྱི་ཞབས་སྐོར་ཅི་རིགས་པར་མཛད་ཅིང༌། དེ་ནས་ས་སྲིབ་ཙམ་ནས་བཟུང་སྟེ་མཚན་ཕྱེད་མ་ཟིན་ཙམ་གྱིས་བར་དུ་ཐུགས་དམ་ཁོ་ན་ལ་གཞོལ་བ་སོགས་མདོར་ན་བརྩོན་འགྲུས་དྲག་པོས་ཉིན་མཚན་ཁོར་ཡུག་ཀུན་ཏུ་མཉམ་པར་བཞག་པའི་རྣལ་འབྱོར་དང༌།
མཉམ་པར་མ་བཞག་པའི་རྣལ་འབྱོར་རྣམས་ལྟག་སྤྲད་དེ་ཉམས་སུ་བཞེས་པ་ལ་བརྟེན་ནས་ཐ་མལ་གྱི་རྣམ་པར་རྟོག་པས་སྐད་ཅིག་ཀྱང་བརྫི་བར་མི་ནུས་པ་ཡིན་ནོ།
།དེ་ལྟར་སྡོམ་པ་གསུམ་ལ་གཅེས་སྤྲས་སུ་མཛད་ཅིང་ཉམས་སུ་བཞེས་པའི་སྟོབས་ཀྱིས་སྤངས་པ་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་པར་གོར་མ་ཆག་ནའང༌།
བདག་ཅག་གི་དཔལ་ལྡན་བླ་མ་དམ་པ་འདིས་ནི་རང་གི་ཡོན་ཏན་ཐམས་ཅད་བུམ་ནང་གི་མར་མེ་བཞིན་དུ་སྦས་ཏེ་ཅིའང་མི་མཁྱེན་པའི་ཚུལ་ཁོ་ན་མཛད་ཅིང༌།
དེའང་ཆོས་དང་འཇིག་རྟེན་གྱི་བྱ་བ་ཆེ་ཕྲ་ཐམས་ཅད་ལ་མཁྱེན་རབ་ཀྱི་ཀློང་ཤིན་ཏུ་ཆེ་བར་སྣང་མོད། ཐ་ན་འཇིག་རྟེན་གྱི་བྱ་བ་ཕྲ་མོ་ཚུན་ཆད་ལ་ངེད་ཀྱིས་ཅིའང་མི་ཤེས་ཁོ་ན་གསུང་ཞིང༌།
དག་པའི་གཟིགས་སྣང་དང༌། ཉམས་རྟོགས་ལ་སོགས་པ་ཇི་འདྲ་འཁྲུངས་ཞེས་བཀའ་འདྲི་ཞུས་ནའང༌། ང་ལྟ་བུ་ལ་ཉམས་རྟོགས་ག་ལ་འོང་ཁོ་ན་གསུང་པ་དང༌། བདག་ཅག་བུ་སློབ་རྣམས་ཀྱིས་བསོད་ནམས་ཀྱི་ཚོགས་རྫོགས་པའི་སླད་དུ་རྗེ་ཉིད་ཀྱི་རྣམ་ཐར་ཞིག་བྲི་རྒྱུ་ཡིན་ཚུལ་ཞུས་པའི་ཚེའང༌།
ང་ལྟ་བུའི་བླ་མའི་རྣམ་ཐར་འབྲི་ཉན་ག་ལ་ཡོད་ཁོ་ན་གསུང་པ་སོགས་མདོར་ན་སྔོན་གྱི་བཀའ་གདམས་པའི་དགེ་བའི་

བཤེས་གཉེན་དམ་པ་རྣམས་དང༌། གྲུབ་པའི་དབང་ཕྱུག་ཆེན་པོ་ཞང་སྟོན་ཆོས་འབར་སོགས་ཀྱི་རྣམ་ཐར་དང་ཚུལ་མཚུངས་པར་སྦས་པའི་བརྟུལ་ཞུགས་ཁོ་ན་འཛིན་པར་མཛད་པས། དག་པའི་གཟིགས་སྣང་དང་སྤངས་རྟོགས་ཀྱི་ཡོན་ཏན་ཇི་ལྟར་འཁྲུངས་སུ་ཞིག་གིས་རྟོགས་པར་ནུས།
འོན་ཀྱང་སྐུ་ན་ཆུང་ངུའི་དུས་སུ་ལན་རེ་ལན་གཉིས་ཙམ་མ་ཡིན་པར་དུས་རྟག་ཏུ་སྤྱན་ཟུར་གྱིས་གཟིགས་པའི་ཚེ། མདུན་གྱི་ནམ་མཁར་བིརྺ་པ་དང་ས་ཆེན་གཉིས་ཞལ་སྤྲོད་ཀྱི་རྣམ་པར་བཞུགས་པ་ཁྲ་ལམ་མེར་གཟིགས་ཤིང༌།
དེ་ལ་ཆེད་དུ་གཏད་ནས་སྤྱན་ཆེར་གྱིས་གཟིགས་པའི་ཚེ་ཡལ་འགྲོ་བ་ཞིག་ཡོད་ཅེས་གསུང་བ་དང༌། ཡང་ལན་ཅིག་མནལ་ལམ་དུ་ངོར་གྱི་རྒྱབ་རིའི་ངོས་སུ་གསུང་ངག་རིན་པོ་ཆེ་ལམ་འབྲས་ཀྱི་བླ་མ་བརྒྱུད་པ་རྣམས་ཚང་བར་བཞུགས་ཤིང༌།
བླ་མ་རེ་རེའི་མཐའ་སྐོར་དུའང་འཇའ་ཁ་དོག་ལྔ་ལྔས་བསྐོར་བ་ཞིག་ཤིན་ཏུ་གསལ་བར་བྱུང་གསུང་བ་སོགས་ལ་དཔགས་ན་དག་པའི་གཟིགས་སྣང་ཡང་མང་དུ་བྱུང་བར་མངོན་ལ།
གཞན་ཡང་སྔར་བོད་དུ་བཞུགས་པའི་སྐབས་ཁང་གསར་མཁན་རིན་པོ་ཆེ་ངག་དབང་བློ་གྲོས་བཟང་པོས་ཨེ་ཝྃ་པའི་མཁན་ས་རྩིས་སྤྲོད་གནང་བའི་ཚེ། ཨེ་ཝྃ་པ་ཐམས་ཅད་ཀྱིས་ད་ནི་མཁན་པོར་འོས་པ་རྗེ་འདི་ཁོ་ན་ལས་མེད་པས་མཁན་པོ་མཛད་དགོས་པར་ཐག་བཅད་ནའང༌།
རྗེ་འདིའི་ཞལ་སྔ་ནས་ངེད་ཀྱི་རྨི་ལམ་དུ་སྐས་ཞིག་ལ་འཛེགས་པར་བརྩམས་པའི་ཚེ། ཁྱི་ཞིག་གིས་བཀག་པ་སྙམ་བྱེད་པའི་སྣང་བ་ཞིག་བྱུང་བས་ད་ལན་མཁན་པོ་བྱེད་མི་དགོས་པ་འདྲ་ཞེས་བཀའ་སྩལ་པ་ལྟར།
དེ་ལོ་གཟིམ་ཕྲུག་ཁང་ཡོངས་འཛིན་དཔལ་ལྡན་ཆོས་ཀྱི་རྒྱལ་མཚན་གྱིས་ཨེ་ཝྃ་པའི་མཁན་པོ་ཞལ་འཛིན་གནང་བར་བརྟེན་རྗེ་འདིས་མཁན་པོ་མཛད་དགོས་མ་བྱུང་བ་དང༌།
ཡང་མདོ་ཁམས་སུ་ལན་རྗེས་མ་ཕེབས་པའི་སྐབས། ཕྱོགས་དེའི་བླ་

མ་ཕལ་ཆེ་བས་ས་གཡོས་ཀྱི་འཇིགས་པ་ཆེན་པོ་ཡོང་བར་གསུངས་ཀྱང༌། རྗེ་འདིས་དེ་འདྲའི་སྐྱོན་ཅིའང་མི་འོང་ཚུལ་གསུངས་པའང་དེ་ཁོ་ན་ལྟར་གྱུར་པ་དང༌། ཡང་རྗེ་རང་གི་ཞབས་འབྲིང་བར། ངེད་ཚེ་འདིར་རྒྱུ་རྐྱེན་རྟེན་འབྲེལ་ལེགས་འགྲིག་མ་བྱུང་བའི་རྐྱེན་གྱིས་སློབ་གཉེར་ཆེར་མ་ཤེས་པ་མ་གཏོགས།
མཁས་གྲུབ་སངས་རྒྱས་ཕུན་ཚོགས་ཀྱི་སྐྱེ་མཐའ་དེ་ཡིན་སྙམ་པ་སེམས་ལ་ཤར་ཞེས་ཡང་ཡང་བཀའ་སྩལ་འདུག་ཅིང༌།
རྗེ་སངས་རྒྱས་ཕུན་ཚོགས་པ་ནི་མགོན་པོ་འོད་དཔག་ཏུ་མེད་པའི་ཡེ་ཤེས་སྒྱུ་འཕྲུལ་དྲྭ་བའི་རོལ་གར་དཔལ་ལྡན་ཨ་ཏི་ཤའི་རྣམ་འཕྲུལ་ཡིན་པར་མཁན་ཆེན་དཔལ་ལྡན་ཆོས་སྐྱོང་གི་རྣམ་ཐར་དུ་གསལ་བ་དང༌།
ཡང་འཇམ་དབྱངས་མཁྱེན་བརྩེའི་དབང་པོས་ངོར་དབང་ཁང་དུ་རྗེ་འདི་ཉིད་ལས་ལམ་ཟབ་བླ་མའི་རྣལ་འབྱོར་གྱི་བྱིན་རླབས་ཐོག་མར་གསན་པའི་སྐབས་གྲུབ་ཆེན་བི་རཱུ་པའི་སྐུའི་རྣམ་པར་གསལ་བར་གཟིགས་པས་རྐྱེན་བྱས་ཏེ།
དེ་ཕྱིན་རྣལ་འབྱོར་དབང་ཕྱུག་གི་སྤྲུལ་པའི་སྐུ་རྒྱལ་ཚབ་དམ་པ་ཀུན་དགའ་དབང་ཕྱུག་དང་དབྱེར་མེད་པའི་ཐུགས་ངེས་བརྟན་པོར་འཁྲུངས་པར་སྣང་བས་སྐུ་ཚེ་སྔ་མའི་སྐྱེ་བརྒྱུད་ཀྱང་དེས་མཚོན་པར་ནུས་པ་དང༌།
གཞན་ཡང་ལོ་སྔ་མ་ལྕགས་བྱ་ལོར་བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་ཆེན་པོ་བྱམས་པ་ཀུན་དགའ་བསྟན་འཛིན་དེ་ཉིད་སྐུ་བསྙུན་པའི་ཚུལ་བསྟན་པའི་ཚེའང༌།
རྗེ་འདིས་ད་ལན་གྱི་སྙུན་གཞི་འདི་སེལ་མི་ཐུབ་པ་འདྲ་ཞེས་ཡང་ཡང་བཀའ་སྩལ་ཀྱང༌། བདག་ཅག་རྣམས་ཀྱིས་དེ་ཙམ་གྱི་སྐྱོན་ཆེར་རང་ཨེ་ཡོང་སྙམ་མོད། རྗེས་སོར་དེ་ཁོ་ན་ལྟར་གྱུར་པ་སོགས་དེ་འདྲའི་རིགས་ཅན་ཤིན་ཏུ་མང་ཞིང༌།
ཚུལ་དེ་རྣམས་ལ་གཞིག་ན་མངོན་པར་ཤེས་པའང་ཐོགས་མེད་མངའ་བར་སྣང་མོད། སུ་ཞིག་གིས་ཤེས་པར་ནུས། གྲུབ་པའི་མཚན་མ་ནི་མདོ་ཁམས་སུ་ལན་རྗེས་མ་ཕེབས་པའི་ཚེ།
གོང་དུ་བཤད་པ་ལྟར་

ཤིན་ཏུ་སྲ་ཤིང་མཁྲེགས་པའི་རྡོ་ཡི་ངོས་སུ་ཕྱག་མཛུབ་ཀྱིས་མ་ཎི་བྲིས་པ་དང༌། ཡང་བཞད་ཐུབ་བསྟན་ཡངས་ཅན་གྱི་གྲྭ་ས་བ་རྗེ་འདིའི་ཞལ་སློབ་ཡིན་པ་གཅིག་གིས་ཀྱེ་རྡོ་རྗེའི་གཞི་བསྙེན་བྱེད་པའི་ཚེ་བར་ཆད་ཀྱི་རྣམ་པས་ནད་དྲག་པོ་ཞིག་གིས་བཏབ་པར་བརྟེན།
རྗེ་འདི་ལ་གསོལ་བ་ཕུར་ཚུགས་སུ་བཏབ་པས་སྔ་དྲོའི་དུས་ཤིག་ལ་རྗེ་འདི་སེང་གེ་དཀར་མོ་ཞིག་ལ་ཆིབས་ཏེ་ཕེབས་བྱུང་བས། ཁྱོད་ཀྱིས་ཉམས་ལེན་ལ་བརྩོན་པ་སྐྱེད་ཅིག
།ནད་ལས་གྲོལ་བར་འགྱུར་རོ་ཞེས་བཀའ་སྩལ་བྱུང་བ་ལྟར། དེ་མ་ཐག་ནས་རིམ་གྱིས་ནད་ལས་གྲོལ་བ་ཡིན་ཅེས་ཁོ་རང་གི་ངག་ལས་ཐོས་ཤིང༌། དེ་ལྟ་བུའི་གྲུབ་པའི་མཚན་མ་རྣམས་ནི་སྔོན་གྱི་རྒྱ་གར་གྱི་གྲུབ་ཐོབ་ཆེན་པོ་རྣམས་ཀྱི་རྣམ་པར་ཐར་པ་དང་ཁྱད་པར་ཅིའང་མི་སྣང་བས།
དོན་ལ་གྲུབ་པའི་གོ་འཕང་མཐོན་པོར་གཤེགས་པར་གདོན་མི་ཟ་བ་དང༌། གཞན་ཡང་སྐུ་དངོས་ཀྱིས་དབང་བསྐུར་བ་དང༌།
བྱིན་གྱིས་བརླབས་པས་ནི་འགལ་རྐྱེན་བར་ཆད་ལས་གྲོལ་བ་ལྟ་ཅི་སྨོས། ལྗགས་ཆབ་དང༌། གསང་ཆབ་ཚུན་ཆད་ཀྱིས་ཀྱང་སྐྱེ་བོ་མང་པོ་ནད་གདོན་ལས་གྲོལ་བར་མཛད་པ་དང༌། ཡིད་དམ་ལྷའི་སྒྲུབ་མཆོད་དང༌།
བཀའ་ཆོས་འཆད་སྤེལ་སོགས་གང་དང་གང་སྩལ་ཀྱང་སྔོན་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་གསུང་རྒྱུན་དང་ཕྱག་ལེན་ཇི་ལྟར་སྩལ་བ་དེ་ཁོ་ན་ལྟར་ལས་སླ་ཆོས་སུ་གཏན་ནས་མ་སོང་བར་མཛད་ཅིང༌།
གཞན་དག་ལའང་དེ་ལྟར་དགོས་པའི་དགག་སྒྲུབ་ཀྱི་བཅའ་བ་དམ་པོ་མཛད་པ་དང༌། རིས་སུ་མེད་པའི་གྲུབ་མཐའ་ཐམས་ཅད་ལ་དག་སྣང་ཕྱོགས་མེད་དུ་མཛད་པ་ལས། སྐྱེ་བོ་ངན་པ་གཞན་གྱི་སྤྱོད་ཚུལ་ལྟ་བུའི་ཆགས་སྡང་རིགས་ལྟ་ཅི།
ཆོས་པར་རློམ་པ་དང་སྐྱེས་བུ་དམ་པར་གྲགས་པ་ཁ་ཅིག་ཀྱང་རང་གཞན་གྱི་གྲུབ་མཐའི་ཕྱོགས་བཟུང་ནས་གཞན་ལ་ཟུར་གྱིས་སྨོད་པས་ཆོས་ལ་

བརྟེན་ནས་སྡིག་པ་གསོག་པ་དེ་ལྟ་བུའི་རིགས་གཏན་ནས་མི་མཛད་པ་ཐམས་ཅད་ལ་མངོན་སུམ་ཚད་མས་གྲུབ་པ་དང༌། ལྷག་པར་ཡོན་ཏན་གྱིས་ཁྱད་པར་དུ་བྱས་པའི་སྡེ་སྣོད་འཛིན་པ་དང༌། རྒྱུད་སྡེ་འཛིན་པ་རྣམས་ལ་ཞེ་ས་དང་བཀུར་སྟི་ཕུན་སུམ་ཚོགས་པའི་སྒོ་ནས་གཟེངས་བསྟོད་ཅིང༌།
དེ་དག་གི་ཡོན་ཏན་སྒྲོགས་པ་དང༌། རང་ཉིད་སྤངས་པ་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་ཞིང་ཆེ་རྒུ་ཐམས་ཅད་ཀྱི་གཙུག་གི་ནོར་བུས་ཞབས་ཀྱི་པདྨོ་ལ་བཏུད་པར་གྱུར་ནའང་ཁེངས་པ་དང་དྲེགས་པ་ལྟ་ཅི།
དམན་པའི་བརྟུལ་བཞུགས་ཁོ་ན་འཛིན་པ་ཡིན་ཏེ་ཞལ་ནས་ཀྱང༌། ང་ལ་སྤངས་རྟོགས་ཀྱི་ཡོན་ཏན་ཅིའང་མེད་མོད།
སྔོན་ལས་ཀྱིས་ཨེ་ཝྃ་པའི་མཁན་པོ་སོགས་བྱེད་དགོས་བྱུང་བ་ཡིན་གསུང་བ་སོགས་མདོར་ན་རྣམ་པར་ཐར་པ་ཕྱོགས་གང་ནས་གཞིག་ཀྱང་སྐྱོན་གྱི་རྣམ་པ་ཅུང་ཟད་ཀྱང་མི་མངའ། རྒྱུ་མཚན་དེའི་ཕྱིར་ན་སྐུ་མཐོང་བ་དང༌།
གསུང་ཐོས་པ་དང༌། མཚན་ཙམ་ཡིད་ལ་དྲན་པ་ཚུན་ཆད་ཀྱང་ཕན་པ་དང་བདེ་བ་འབའ་ཞིག་ལ་སྦྱོར་བར་མཛད་པའི་འབྲེལ་ཚད་དོན་ལྡན་ཆེན་པོར་བཞུགས་ཤིང༌། སངས་རྒྱས་དངོས་འཇིག་རྟེན་དུ་བྱོན་པ་དང་ཁྱད་པར་ཅིའང་མེད་ཅིང༌།
གདུལ་བྱ་རྣམས་ལ་སངས་རྒྱས་ཀྱི་མཛད་པ་མཐའ་དག་ཀྱང་མཛད་པའི་ཕྱིར། བཀའ་དྲིན་གྱི་ངོས་ནས་སངས་རྒྱས་ལས་ཀྱང་ཆེས་ཆེར་ལྷག་པར་གྱུར་པ་ཡིན་ནོ། །ལུང་དང་རྟོགས་པས་རབ་བསྡུས་པའི།
།བསྟན་པའི་རྩ་བ་སོ་ཐར་ཏེ། །ཡོན་ཏན་རིན་ཆེན་ཐམས་ཅད་ཀྱི། །འབྱུང་གནས་རིན་ཆེན་འབྱུང་གནས་བཞིན། །དེ་སླད་བག་ཡོད་ར་བ་ཡིས། །ཡོངས་བསྐོར་ཚུལ་ཁྲིམས་ཁང་བཟང་ནི། །དུས་ཀུན་ཉེས་སྤྱོད་ཆོམ་པོ་དང༌།
།བྲལ་བའི་སྡོམ་པ་ལྷ་ཡུལ་བཞིན། །བཟོད་ནས་བྱང་ཆུབ་སྤྱོད་མཆོག་ལ། །མཛའ་བའི་སྐུད་པ་དཀར་པོ་ཡིས། །རྟག་ཏུ་བཙེམས་པའི་བྱང་ཆུབ་སེམས། །གཞར་ཡང་མེད་པ་ཉིད་མི་འགྱུར། །ཁྱོད་ཀྱིས་

རང་བདེ་ལ་ཆགས་པ། །སྡིག་དང་སྡུག་བསྔལ་བཞིན་བཅོམ་ནས། །གཞན་བདེ་སྒྲུབ་ལ་ཡོན་ཏན་ལྟར། །ནམ་ཡང་ངོམས་པ་མེད་འདི་ཅི། །རྟག་ཏུ་འགྲོ་ལ་སྨན་མཛད་པའི། །ཁྱོད་མཚུངས་བྱེད་པོ་རྨོངས་པ་དེས། །ཅི་ཡང་བྱས་པར་མ་གྱུར་པས།
།དཔེ་ཡིས་ཀྱང་ནི་ཤིན་ཏུ་དབུལ། །དམ་པའི་དོན་དུ་སྲིད་ཞི་གཉེས། །མཉམ་པ་ཉིད་དུ་རབ་གཟིགས་པས། །འདིར་སྣང་འཇིག་རྟེན་ཆོས་བརྒྱད་ཀྱི། །རྫུན་རིས་དབང་པོའི་གཞུ་བཞིན་ཡལ།
།བསྟན་པའི་ཉིང་ཁུ་གསང་སྔགས་ཀྱི། །སྤྱོད་ཚུལ་གསེར་གྱི་འཁོར་ལོ་ཡིས། །ཅིར་སྣང་ལྷན་སྐྱེས་ཡེ་ཤེས་ཀྱི། །འཁོར་དུ་སྡུད་པའི་དགེ་མཚན་ངོམས། །ལས་དང་ཉོན་མོངས་ཀྱིས་བསྐྱེད་པའི། །ཐ་མལ་སྣང་བས་རབ་དབུལ་ཡང༌།
།དངོས་ཀུན་ལྷ་སྔགས་ཡེ་ཤེས་སུ། །འཆར་བའི་འབྱོར་པ་ཤིན་ཏུ་མཐོ། །སྙིང་པོའི་བསྟན་པ་རབ་འཛིན་པ། །ཁྱོད་འདྲ་གཞན་ན་མ་དམིགས་པས། །རྣལ་འབྱོར་དབང་ཕྱུག་ཡབ་སྲས་ཀྱང༌། །དགྱེས་པས་འབྲལ་མེད་བཞུགས་སམ་སྙམ།
།མགོན་ཁྱོད་གསུང་ངག་ལམ་འབྲས་ཀྱི། །བསྟན་པའི་བདག་པོར་ངེས་རྙེད་ནས། །བརྒྱུད་པའི་བླ་མ་ཐམས་ཅད་ཀྱང༌། །ཤིས་པ་བསྒྲུབ་ཕྱིར་བྱོན་མིན་ནམ། །ཇི་བཞིན་གཟིགས་པའི་ཉིན་བྱེད་ཀྱིས།
།འགྲོ་འདིའི་བློ་མུན་རབ་བསལ་བས། །ཕྱོགས་ཀྱི་བུ་མོ་སྨིན་ལེགས་མས། །བསྔགས་པའི་རྒྱུད་མངས་ཅི་ཡང་བསྒྲེངས། །ངོ་མཚར་གྲུབ་པའི་རོལ་རྩེད་ཀྱིས། །སྐལ་བཟང་སྤྲོ་བ་སྐྱེད་བསྲིངས་པས།
།འབྲེལ་ཚད་དོན་དང་ལྡན་པ་རུ། །ངེས་པའི་ཀ་བ་སྙིང་ལ་ཚུགས། །མགོན་ཁྱོད་ཡོན་ཏན་གྱིས་འབྱོར་ཡང༌། །འཁོར་བའི་སྐྱོན་གྱིས་ཤིན་ཏུ་དབུལ། །ཆེ་རྒུའི་གཙུག་ན་རབ་འཛེགས་ཀྱང༌། །དམན་པའི་བརྟུལ་ཞུགས་ཁོ་ན་འཛིན།
།གང་གིས་ཡོན་ཏན་སྐྱོན་བཞིན་དུ། །སྦས་ཀྱང་གྲགས་པས་མཁའ་ལྟར་ཁྱབ། །ཉིན་བྱེད་

ཆུ་འཛིན་གྱིས་བསྒྲིབས་ཀྱང༌། །འོད་ཀྱིས་འཇིགས་རྟེན་གསལ་བཞིན་མཛེས། །དེ་སླད་གང་གི་ཡོན་ཏན་ནི། །རྒྱ་མཚོ་བས་ཀྱང་ཤིན་ཏུ་ཟབ། །རི་རབ་མཆོག་ལས་རྣམ་པར་མཐོ། །ལྷ་ཡུལ་ལས་ཀྱང་ངོ་མཚར་ཆེ། །ཁྱོད་ཀྱི་རྣམ་ཐར་ཐུབ་དབང་ལྟར།
སྐྱོན་བྲལ་ཡོན་ཏན་ལྡན་མཐོང་ནས། །བསམ་བཞིན་དད་པའི་པདྨོ་ནི། །ཉིན་བཞིན་རྒྱས་པ་ཁོ་ནར་གྱུར།། །།སྤྱི་དོན་བདུན་པ་མཐར་གདུལ་བྱ་རྟག་འཛིན་ཅན་དང་ལེ་ལོ་ཅན་རྣམས་ཆོས་ལ་བསྐུལ་བའི་སླད་དུ་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་ཀྱང་སེམས་ཅན་གྱི་དོན་རྒྱུན་མི་འཆད་པའི་ཚུལ་ནི།
བདག་ཅག་གི་དཔལ་ལྡན་བླ་མ་དམ་པ་བཀའ་དྲིན་འཁོར་མཐའ་དང་བྲལ་བ་འདིས་ནི་དགུང་གྲངས་དོན་དྲུག་ཏུ་མ་ཕེབས་ཀྱི་བར་ལ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་དེ།
སྲས་ཀྱི་ཐུ་བོ་རྣམས་ནི་ཡོན་ཏན་བསམ་གྱིས་མི་ཁྱབ་པའི་ཕུང་པོར་བྱིན་གྱིས་བརླབས་ཏེ་མཐའ་ཡས་པའི་སེམས་ཅན་ཐམས་ཅད་སྲིད་པའི་རྒྱ་མཚོ་ཆེན་པོ་ལས་སྒྲོལ་བའི་འདྲེན་པ་དམ་པར་མངའ་གསོལ།
འགའ་ཞིག་ནི་མ་འོངས་པ་ན་འགྲོ་བ་འདྲེན་པའི་ནུས་པ་དང་ལྡན་པར་མཛད། གཞན་ཡང་སྐུ་མཐོང་བ་དང༌། གསུང་ཐོས་པ་དང༌།
མཚན་ཙམ་ཡིད་ལ་བྱེད་པ་དང༌། སྐུའི་གྲིབ་མ་ཕོག་པ་ཚུན་ཆད་ཀྱི་སེམས་ཅན་ཐམས་ཅད་ཀྱང་ཕན་པ་དང་བདེ་བ་འབའ་ཞིག་ལ་འགོད་པར་མཛད་པ་སོགས་སྐུ་དངོས་ཀྱིས་གདུལ་བར་འོས་པ་རྣམས་ནི་ལེགས་པར་བཏུལ།
ད་ནི་བདག་ཅག་སྐལ་དམན་རྣམས་ཀྱི་བསོད་ནམས་ཀྱི་བགོ་སྐལ་རེ་ཞིག་དེ་ཙམ་དུ་ཟད་པ་དང༌། སྐུའི་བཀོད་པ་གཞན་གྱིས་སེམས་ཅན་གྱི་དོན་རྒྱ་ཆེན་པོ་མཛད་པའི་དུས་ལ་བབ་པར་གཟིགས་ནས་ཡོངས་སུ་མྱ་ངན་ལས་འདའ་བའི་ཚུལ་སྟོན་པར་བཞེད་དེ།
དེའང་སྔར་དགུང་གྲངས་ལྔ་བཅུ་དང་དྲུག་ཅུའི་ནང་དུ་ཕེབས་པའི་སྐབས་རྣམས་སུ་རྗེའི་ཞལ་ནས། ལོ་བདུན་ཅུ་དོན་གྲངས་ཙམ་ཐུབ་ན་མི་ཚེ་

མཐར་ཕྱིན་པ་ཡིན། དེ་བས་ལྷག་བསྡད་ཀྱང་ཡར་ལངས་མི་ཐུབ། མར་སྡོད་མི་ཐུབ། ཕར་འགྲོ་མི་ཐུབ་པ་སོགས་དམིགས་བསལ་རང་གིས་རང་ལ་སྡུག་གཏད་པ་ཁོ་ན་ལས་མེད། ཅེས་རྒྱུན་དུ་ཡང་ཡང་བཀའ་སྩལ་བར་ཕལ་ཆེར་ནི་བཏང་སྙོམས་ངང་ནས་ཅིའང་མི་སེམས།
ལ་ལས་ནི་འདི་རྟག་ཏུ་རང་བཀའ་སྩལ་ཞེས་སུན་པའི་རྣམ་པའང་བྱེད། ཁྱད་པར་དགུང་གྲངས་དོན་བཞིར་ཕེབས་པ་ཆུ་ཁྱི་ལོར། མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་ཞི་བར་གཤེགས་པའི་དགོངས་རྫོགས་སྒྲུབ་པའི་སྐབས་རྣམས་སུའང༌།
ད་མཁན་བགྲེས་རིན་པོ་ཆེ་ནི་ཞི་བར་གཤེགས་སོང༌། བན་རྒན་ང་ཡང་ད་ལོ་དང་ད་གཟོད་གཉིས་བསྡད། སང་ཕོད་བྱི་ལོ་ལ་ནི་འགྲོ་རན་པ་ཡིན་ཅེས་བདག་ལའང་ཡང་ཡང་བཀའ་སྩལ་ཞིང༌།
གཞན་རྣམས་ལའང་ཡང་ཡང་བཀའ་སྩལ་འདུག་པས། ཕལ་ཆེ་བས་ནི་དུས་རྒྱུན་གྱི་བཀའ་དེ་ལྟ་བུ་ཡིན་སྙམ་པ་འདྲ་ཞིག་ལས་ཅི་ཡང་མི་སེམས། ལོག་རྟོག་ཅན་ལ་ལས་ནི།
འདི་འདྲ་རང་གི་བཀའ་གསལ་དྲགས་ན་ནམ་ཕུག་མིས་འཕྱས་ཡོང་ཟེར་བ་འདྲའང་མཆིས། དད་པ་ཅན་བསམ་ཡོད་འགའ་རེས་ནི་རྗེ་འདིས་ང་ལ་འདི་ལྟར་བཀའ་སྩལ་བྱུང་བས་ད་ལེགས་པོ་རང་འོང་རྒྱུ་མིན་པ་འདྲ་ཞེས་བློ་མི་བདེ་བ་བྱེད་མཁན་ཀྱང་མཆིས།
བདག་གིས་རྗེ་རང་ལ་ཞབས་བརྟན་འདྲ་བསྒྲུབས་ན་ལེགས་རྒྱུ་མིན་ནམ། མནལ་ལྟས་ལ་སོགས་པ་ངན་པ་འདྲའང་མེད་དམ་ཞུས་པས། ད་ན་སོ་རྒས་དྲགས་པས་ཟེར་བ་ཡིན། གཞན་རྨི་ལྟས་ངན་པ་སོགས་ཅིའང་མེད།
ཞབས་བརྟན་ནི་དགེ་བ་འདྲ་ཅི་འགྲུབ་བྱེད་པ་འདི་ཡིན་མོད། དེ་ལས་དམིགས་བསལ་གྱི་ཞབས་བརྟན་དགོས་ཀྱང་མི་དགོས། དུས་ལ་བབ་ན་ཞབས་བརྟན་གྱིས་ཀྱང་ཕན་པ་མེད་ཅེས་བཀའ་སྩལ།
སྐུ་གཟུགས་ནི་དགུང་གྲངས་དོན་བཞི་པ་དང༌། དོན་ལྔ་པའི་ཟླ་བ་དྲུག་པ་ཕན་ལ་དུས་

རྒྱུན་ལས་བདེ་བ་ལྟར་སྣང་ཞིང༌། མཁན་ཆེན་རྡོ་རྗེ་འཆང་ཁུ་དབོན་གྱི་དུས་ཆེན་བླ་མཆོད་ལ་སོགས་པ་དང༌། གཞན་ཡང་ཀུན་རིག་དང༌། སྒྲོལ་མ་མཎྜལ་བཞི་ཆོག་སོགས་མཛད་ཅིང་དེ་དག་གི་ཚོགས་དབུར་ཕེབས་པ་དང༌།
ཁྱད་པར་སྡེ་དགེ་ཆོས་རྒྱལ་ཆེན་པོའི་བསྟན་སྲིད་ལ་ཉག་དགྲས་གནོད་ཅིང་འཚེ་བར་གྱུར་པ་ལ་ཤིན་ཏུ་ཐུགས་ཁྲལ་ཆེ་བར་མཛད་ཅིང༌། དེ་ལ་ཕན་པའི་སླད་དུ་མགོན་ཁང་ཁག་རྣམས་སུ་སྐོང་བ་དང༌། ལྷ་ཁང་ཁག་རྣམས་སུ་ཡན་ལག་བདུན་པའི་ཆོ་ག་ལ་སོགས་པ་མཛད་ཅིང༌།
དེ་དག་གི་ཚོགས་དབུར་ཕེབས་པ་དང༌། དགུང་གྲངས་དོན་ལྔར་ཕེབས་པ་ཆུ་མོ་ཕག་གི་ལོར། འདི་ལོ་དཔྱིད་ཀ་མཚར་མཚར་བགྱིས་ཏེ་ཆུ་ཚན་ཞིག་ལ་འགྲོ།
དེའང་མང་མཁར་དུ་ཕྱིན་ན་ཞོར་དུ་ཕུན་ཚོགས་གླིང་ལ་སོགས་པའི་གནས་ཁྱད་པར་ཅན་འདྲའང་མཇལ་བར་འདུག་ཅེས་བཀའ་ཕེབས་ནའང༌། དབོན་མཛོད་མཆོག་ནས་མང་མཁར་ས་ཐག་རིང་བས་ཕེབས་མི་ཉན་ཚུལ་ཞུས་སོང་བས་མང་མཁར་དུ་ཕེབས་གྲུ་མ་སོང་ཡང༌།
ལོ་དེའི་ཧོར་ཟླ་གསུམ་པའི་མཇུག་ཚ་རོང་ཆུ་ཚན་དུ་ཕེབས། དེ་ཞོར་དཔལ་གླིང་དུའང་ཕེབས་ཏེ་ཚེ་དབང་སོགས་འདོད་ཆོས་རྣམས་སྩལ། རི་ཁྲུས་ཁྱིམ་ཁྲུས་ལྷ་བསང་སོགས་མཛད་པས་དཔལ་གླིང་དུ་འཇའ་ཟུག་པ་སོགས་ངོ་མཚར་བའི་ལྟས་ཀྱང་འགའ་ཞིག་བྱུང་ཞེས་ཐམས་ཅད་ཀྱིས་གླེང༌།
སླར་ཧོར་ཟླ་བཞི་པའི་ནང་ངོར་དུ་ཕེབས། དེ་ནས་བཟུང་ཟླ་བ་དྲུག་པའི་ཚེས་གནམ་གང་བར་སྐུ་ཁམས་དྭངས་བཞུགས་ཡིན་ལ།
གནམ་སྟོང་གི་ཉིན་སྔ་དྲོ་ཤིང་ཏོག་ཕྲན་བུ་ཞིག་ཀྱང་གསོལ་བ་དང༌། ཕྱི་དྲོ་འབྲི་ཞོ་ཞིག་ཀྱང་ཅུང་ཟད་གསོལ་སོང་བས་རྐྱེན་བྱས་པ་ཡིན་ནམ། དེའི་ཕྱི་ཉིན་ཟླ་བ་བདུན་པའི་ཚེས་གཅིག་གི་སྔ་དྲོ་ནས་བཟུང་གློ་བུར་དུ་སྐུ་གྲང་ལྟ་བུའི་བསྙུན་ཚུལ་ཚབས་ཆེར་བཞེས་པ་དང༌།
དེ་དང་ལྷན་ཅིག་སྐྱིགས་བུའང་ཉིན་མཚན་བར་མ་ཆད་པར་མཛད་སྣང་བས། བདག་ཅག་ཅི་

བྱ་གཏོལ་མེད་དུ་གྱུར་ཏེ་གཙུག་ལག་ཁང་དུ་འདུས་ཚོགས་ཀྱིས་ཞབས་བརྟན་ཚེ་ཆོག་དང༌། གཞན་ཡང་བདུད་ཟློག་དང་བརྒྱ་བཞི་སོགས་མང་དུ་བགྱིས་པ་དང༌། སྨན་པ་སོ་སོ་ནས་ཀྱང་གསོལ་སྨན་སྒོ་གང་ཟབ་ནས་ཕུལ་བས་ཞག་དྲུག་བདུན་ཙམ་ནས་ཕྲན་བུའི་སྐུ་ཁམས་ཇེ་དྭངས་སུ་གྱུར་མོད།
འོན་ཀྱང་སྙུན་གཞི་གསིང་དྭངས་ཞིག་ནི་གཏན་ནས་འོང་རྒྱུ་མི་སྣང་བས། རེས་སྙུན་གཞི་ཆེར་མེད་ཀྱང་གསོལ་ཆས་ལ་དྭང་ག་མེད་པ་དང༌།
རེས་མཁལ་གྲང་གི་རྣམ་པ་ལྟ་བུ་དང༌། རེས་ཞབས་འབམ་གྱི་རྣམ་པ་ལྟ་བུ་སོགས་རེས་འཇོག་ཏུ་སྣང་ཞིང༌། གཞན་ཡང་དེ་སྐབས་རྣམས་སུ་དགོན་པའི་ཉེ་སྐོར་དུ་ཝ་བརྒྱལ་བ་དང༌། སྤྱང་ཀི་རྒྱུགས་པ་དང༌། ཕྱོགས་གཞན་དུ་ཁང་པ་ཡང་བསྒྱེལ་སྐད་ཀྱི་དུས་མ་ཡིན་པའི་རླུང་ཆེན་པོ་ལྡང་བ་སོགས་དང༌།
ཁྱད་པར་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་ཞི་བར་གཤེགས་པ་ནས་བཟུང༌། ལམ་འབྲས་ལྷ་ཁང་དུ་བཞུགས་པའི་ངོར་ཆེན་རྡོ་རྗེ་འཆང་གི་འདྲ་སྐུ་རིན་པོ་ཆེའི་ཞལ་མདངས་དུས་རྒྱུན་ལྟ་བུ་ཅུང་འོང་རྒྱུ་མི་སྣང་ཞེས་ཐམས་ཅད་ཀྱིས་ཟེར་ལ།
ལྷག་པར་འདི་ལོ་ཧོར་ཟླ་བརྒྱད་པ་དང་དགུ་པའི་ནང་ངོར་ཆེན་གྱི་འདྲ་སྐུ་རིན་པོ་ཆེར་སྤྱན་ཆབ་བསིལ་བའི་རྗེས་ལྟ་བུ་དོད་པ་དང༌།
གཞན་ཡང་ཁམས་བོད་ཀུན་ཏུ་དུས་ཀྱི་འཁྲུགས་རྩོད་མི་བཟད་པ་ལངས་པ་སོགས་མི་དགེ་བའི་ལྟས་མང་དུ་བྱུང་ཞིང༌། དེ་ནི་འཇིག་རྟེན་གྱི་ཕན་པ་དང་བདེ་བ་ཐམས་ཅད་ནི་གང་ཟག་དམ་པ་འདི་དང་འདི་ལྟ་བུའི་བསོད་ནམས་ཀྱི་མཐུ་ལས་བྱུང་བ་ཡིན་ལ།
དེ་ཉིད་གཞན་དུ་བཞུད་པར་དགོངས་པ་ན་འདི་ལྟ་བུའི་སྔ་ལྟས་འབྱུང་བ་ཆོས་ཉིད་ཡིན་ཏེ་བྱང་ཆུབ་སེམས་དཔའི་སྐྱེས་རབས་དང༌།
སྔོན་གྱི་གང་ཟག་དམ་པ་རྣམས་ཀྱི་རྟོགས་པ་བརྗོད་པ་རྣམས་སུའང་དེ་ལྟར་བྱུང་བའི་ཚུལ་མང་དུ་བཤད་པའི་ཕྱིར་རོ། །དེ་ནས་བདག་གིས་ཞབས་བརྟན་འདྲ་བསྒྲུབས་ན་ཞུས་ཀྱང༌།

རྗེ་རང་གིས་ནི་དུས་ལ་བབ་ཞབས་བརྟན་གྱིས་ཀྱང་ཕན་པ་མེད་ཚུལ་བཀའ་ཕེབས་པ་དང༌། དབོན་མཛོད་མཆོག་ནས་ནད་པ་ཤིན་ཏུ་ཐུ་བ་འགའ་རེར་རིམ་གྲོ་ཚབས་ཆེན་བྱས་པས་སླར་འཆི་མགྱོགས་རྐྱེན་བྱེད་པ་འདྲའང་ཡོང་འདུག་ཚུལ་རང་བཞིན་ཞུས་སོང་བས།
རྗེ་རང་གིས་ཀྱང་རྒྱབ་སྐྱོར་མཛད་དེ། ད་རིམ་གྲོ་མང་པོ་བྱས་ཀྱང་འཆི་འགྱོགས་རྐྱེན་ལས་མི་ཡོང་ཞེས་ཡང་ཡང་བཀའ་སྩལ་རུང༌། བདག་གིས་མཆོད་འབུལ་ཞབས་བརྟན་ཞིག་བསྒྲུབས་ན་ལེགས་ཚུལ་ཞུས་ཏེ་ལྷ་ཁང་ཁག་རྣམས་རེ་མོས་ཀྱི་ཟླ་བ་གཅིག་དང་ཞག་ལྔའི་བར་ལ་ཉིན་རེ་བཞིན་རྣམ་གསུམ་བརྒྱ་མཆོད་དང་བཅས་ཏེ་དགེ་སློང་བཟང་གྲས་བཅུ་གཅིག་རེས་བླ་མ་མཆོད་པ་དང༌།
སྨན་བླའི་ཆོ་ག་དང༌།
ཚེ་ལྷ་རྣམ་གསུམ་གྱི་ཆོ་ག་དང༌། ཀུན་རིག་ཆོ་ག་དང༌། གནས་བརྟན་ཆོ་ག་དང༌། སྒྲོལ་མ་མཎྜལ་བཞི་ཆོག་སོགས་བགྱིས་པ་དང༌། ཨེ་ཝྃ་པའི་གཙུག་ལག་ཁང་དུའང་སྔ་ཕྱིར་འདུས་ཚོགས་ཀྱིས་ཚེ་ཆོག་ལན་གསུམ་ཙམ་དང༌།
གཞན་ཡང་བདུད་ཟློག་དང༌། བརྒྱ་བཞི་ལ་སོགས་པ་ཞབས་བརྟན་ཆུང་ཆུང་གི་རིགས་ཤིན་ཏུ་མང་བར་བསྒྲུབས་རུང་སྐུ་ཁམས་ལ་དྭངས་བསྐྱེད་དུ་མངོན་པ་ཅིའང་མི་སྣང༌། ཁྱད་པར་དགུང་གྲངས་དོན་དྲུག་ཏུ་ཕེབས་པ་ཤིང་བྱི་ཧོར་ཟླ་གཉིས་པའི་འཇུག་ནས་བཟུང་སྙུན་གཞི་ཅུང་ཟད་གདངས་ཚུལ་བཞེས་ཤིང༌།
འཚོ་བྱེད་པ་རྣམས་ནས་ཀྱང་དེ་སྔོན་བླ་རྩར་སྡོད་ཅུང་ཟད་ཡོད་ཀྱང༌། ད་སྡོད་ཆེར་མ་མཆིས་པས་ལོ་གཅིག་གཉིས་ཞབས་པད་བརྟན་པ་འདྲ་ཞེས་ཟེར་མོད།
རྗེ་རང་གིས་ནི་ད་ལོ་ཚོད་སོགས་གང་ལ་གཞིག་ཀྱང་དུས་ལ་བབ་པ་ཡིན་པས་ཟླ་བ་གཅིག་གཉིས་ལས་ཨེ་སྡོད་མི་ཤེས། སྡེ་དགེ་ཆོས་རྒྱལ་ཆེན་པོའི་བསྟན་སྲིད་ལ་ཉག་དགྲས་འཚེ་བ་འདི་རང་སེམས་ཁྲལ་ཆེ།
གཞན་ད་ཤི་རུང་འགྱོད་པ་ཏིལ་འབྲུ་ཙམ་ཡང་མེད། ཁམས་བཞུགས་མཆོག་སྤྲུལ་འཇམ་དབྱངས་མཁྱེན་

བརྩེའི་དབང་པོའང་དེང་སང་སྐུ་ཁམས་དྭངས་བཞུགས་ཀྱི་སྐབས་དང༌། ཁྱོད་ཀྱང་བདེ་བའི་སྐབས་འདིར་ཤི་བའི་དུས་ཡིན། ད་ང་ནི་ཟླ་བ་གཅིག་གཉིས་ཀྱི་མི་དང༌། ཕྱག་མཛོད་ཀྱང་ལོ་གསུམ་བཞིའི་མི་ཡིན་པས་ངེད་ཚོ་ལ་བལྟ་རྒྱུ་ཅིའང་མེད།
ཁམས་བཞུགས་མཆོག་སྤྲུལ་རིན་པོ་ཆེ་དང༌། ཁྱོད་གཉིས་ཀྱིས་སྤྱིར་སངས་རྒྱས་ཀྱི་བསྟན་པ། སྒོས་ངོར་དགོན་པའི་བསྟན་པ། བྱེ་བྲག་ཐར་རྩེ་འདི་ལ་བལྟ་རྟོག་འདྲ་བྱེད་དགོས་ཞེས་སོགས་དུས་ཐའི་ཞལ་ཆེམས་མང་དུ་བཀའ་སྩལ་བར།
བདག་གིས་ད་དུང་ལོ་ཁ་ཤས་ཞབས་པད་བརྟན་པའི་ཐུགས་བསྐྱེད་བཞེས་དགོས་ཚུལ་དང༌། བདག་ཅག་རྣམས་ཀྱང་ཐུགས་རྗེས་རྗེས་སུ་འཛིན་དགོས་ཚུལ་ཞུས་པས།
ད་ལོ་ཁ་ཤས་ག་ལ་སྡོད། ཁའི་སོ། མགོའི་སྐྲ་གང་ལ་བལྟས་ཀྱང་འགྲོ་རན་པ་ཡིན། ད་ཡུན་རིང་བསྡད་ཀྱང་ཁམས་པའི་གཏམ་དཔེར་མི་ཚེ་རིང་གིས་ཐན་སྒུགས་ཟེར་བ་ལྟ་བུ་ཡིན་ཅེས་བཀའ་ཕེབས་པ་དང༌། ཡང་ང་ཤི་བའི་རྗེས་སུ་དགོངས་རྫོགས་སོགས་རྒྱ་ཆེན་གང་ཡང་མི་དགོས།
ལམ་འབྲས་ལྷ་ཁང་དུ་གདན་རབས་བླ་བརྒྱུད་ཀྱི་ས་བཅད་སྟོང་མིན་ཙམ་དུ་འདྲ་སྐུ་ཙམ་དགོས་ན་ལས། གཞན་དངུལ་གདུང་སོགས་ཅིའང་མི་དགོས། འོན་ཀྱང་ཁྱོད་ཀྱིས་མ་ཤེས་པ་མེད་ཅེས་བཀའ་ཕེབས་པ་དང༌།
ཞབས་འབྲིང་པ་ཚོར་ཡང་ཁྱེད་ཚོས་ང་ལ་ཟླ་གཅིག་ཙམ་གཡོག་གྱིས། དེ་ནས་ཁྱེད་རང་རྣམས་ཀྱང་བསྡད་པས་ཆོག་ཅེས་ཡང་ཡང་བཀའ་སྩལ། སྐུ་ཁམས་ནི་ཟླ་བ་བཞི་པའི་ཚེས་བརྒྱད་བར་རིམ་གྱིས་ཇེ་དངས་སུ་གྱུར།
དེ་སྐོར་ཞིག་ཏུ་སྤོང་བ་པ་ཀུན་དགའ་བསོད་ནམས་ཀྱང་མུས་ཀྱི་རི་ཁྲོད་རྣམས་སུུ་མཚམས་སྡོད་པའི་སྐབས་རྗེ་འདིའི་ཞབས་བརྟན་ཚེ་སྒྲུབ་བགྱིས་པས།
ཡུན་རིང་ཞབས་པད་མི་བརྟན་པའི་ལྟས་འདྲ་ཤར་བས་ཞལ་མཇལ་དུ་འོངས་པ་ཡིན་ཅེས་བྱོན་བྱུང་བ་དང༌། ཧོར་ཟླ་བཞི་པའི་ཚེས་བརྒྱད་ཀྱི་ཉིན་གསོལ་བ་འདྲ་ཅུང་ཟད་མ་འཕྲོད་པ་དང༌། དེ་ཉིན་

སྐུ་འཆག་ཀྱང་མང་དུ་མཛད་སོང་བས། ཕྲན་བུའི་སྐུ་འཁྲུགས་ལྟ་བུ་བྱུང་བ་ཡིན་ནམ། གཞན་སྐུ་ཁམས་ལ་གནོད་རྐྱེན་ནི་ཅིའང་མེད་མོད། ཕྱི་ཉིན་ཚེས་དགུའི་ཉིན་གསང་ཆབ་ཀྱང་འབབ་མི་ཐུབ་པ་དང༌། སྐུ་གཟུགས་ལ་ཚ་དྲོད་ཆེ་བ་སོགས་སྙུན་གཞི་ཚ་ཆུ་ལྟ་བུས་ཤིན་ཏུ་སྐུ་བསྙེལ་བའི་ཚུལ་བསྟན།
བདག་སྐུ་མདུན་དུ་ཕྱིན་པས། འོ་ད་ནི་འགྲོ་རན་སོང་ངོ༌། །དེ་རིང་ནད་ཀྱང་སྡུག་ཏུ་སོང་འདུགས་ཅེས་བཀའ་སྩལ་བས།
བདག་ཅག་ནི་རྟབ་རྟབ་པོར་གྱུར་ཏེ། དེ་སྔོན་སྐུ་ཁམས་བདེ་སྐབས་ཡིན་གཤིས་འཚོ་བྱེད་རྣམས་ཀྱང་བསྡད་མེད་པས་གཞིས་རྩེར་སྨན་པ་འབོད་དུ་བཏང་བ་དང༌། ཞབས་བརྟན་འགའ་ཞིག་གི་ཉེར་བསྡོགས་འདྲ་བགྱིས།
དེ་སྐབས་བྱམས་རིན་སྐུ་མདུན་དུ་ཞབས་ཕྱིར་ཡོད་པ་ཉིན་མོ་སྐུ་མདུན་དུ་བསྡད། དགོངས་མོ་རང་གཤག་ཏུ་འགྲོ་གི་ཡོད་པར། དེ་ཉིན་ཉིན་ཕྱེད་ཙམ་ནས་ད་ཁྱེད་རང་ཡང་སོང༌། ང་ཡང་ཁ་ཏོན་འདོན་དགོས་གསུངས་ཐུགས་བྲེལ་ལྟ་བུ་མཛད་ཅིང༌།
ཉི་མ་ཕྱེད་ཡོལ་ཙམ་ནས་རྗེ་རང་གིས་ཞལ་འདོན་ཁོ་ན་མཛད། དེ་རྗེས་ཉི་མ་རྒས་ཁ་ཙམ་ནས་དུས་རྒྱུན་དང་ཅུང་མི་འདྲ་བར་ཐུགས་འུར་བའི་རྣམ་པ་ལྟ་བུའི་གསུང་གསངས་མཐོན་པོས་ཞལ་འདོན་ལམ་དུས་རྒྱས་པ་ཚར་གཅིག
།བཟླས་པ་རྣམས་ཀྱང་བཅུ་རེ་ཙམ་མཛད་སོང་བ་དང༌། མགོན་དཀར་དང༌། བིར་སྲུང་དང༌། ལམ་ཟབ་དང༌། མཁའ་སྤྱོད་མ་རྣམས་ཀྱང་བཟླས་པ་ཉུང་ཤས་རེ་དང་བཅས་གསུངས་སོང་བ་དང༌།
གཏོར་བསྔོ་དེ་ངེད་ཀྱིས་འདོན་མི་ཐུབ་པ་འདྲ་བས་ཞབས་དྲུང་གིས་འདོན་རོགས་གྱིས་གསུང་བ་ལྟར་ཞབས་དྲུང་ནས་གཏོར་བསྔོ་རྣམས་འདོན་པའི་སྐབས། རྗེ་རང་གིས་ཀྱང་གཏོར་བསྔོ་རྒྱས་པ་གཏོར་སྔགས་རྣམས་ཀྱང་བཅུ་གཅིག་རེ་ཙམ་དང་བཅས་ཚར་གཅིག་གསུངས་སོང༌།
ཡང་དེ་རྗེས་ཀྱང་གཏོར་བསྔོ་རྒྱས་པ་ཚར་གཉིས་ཙམ་གསུངས་སོང་བ་དང༌། དེ་རྗེས་གང་ཡིན་མ་འཚལ་བའི་སྔགས་མང་པོ་ཞིག་བགྲང་བར་མཛད་པ་སོགས་མཚན་གང་ཞལ་འདོན་ཁོ་ན་མཛད་པ་ལས།

གསུང་སྒྲོས་ནི་ཚིག་རེ་གཉིས་ལས་མི་མཛད། བདག་གིས་བྱིན་རྟེན་ཐམས་ཅད་བསྡུས་ཏེ་ཕུལ་བས་ལེགས་པར་གསོལ་སོང༌། དེ་ནས་ཐོ་རངས་ཙམ་ན། ཚེ་མཚམས་པ་ཀུན་བསོད་ད་མཁའ་སྤྱོད་མའི་མཚམས་ནམ་ཙམ་སྡོད་རྒྱུ་རེད་ཅེས་བཀའ་ཕེབས་པར།
ད་ལྟ་འདི་དུས་ཞེས་ཐག་ཆོད་པ་རང་མི་སྣང་ཞུས་པས། དེའི་ལན་ཅིའང་མི་གསུང༌། དེ་ནི་བདག་ཅག་རྣམས་ལ་བཀའ་སྩལ་པའི་ཐ་མ་ཡིན། དེ་ནས་རྗེ་རང་གིས་ཕྱག་ཕྲེང་བཞེས་ཏེ། མཁའ་སྤྱོད་མ་ཡིན་པ་འདྲ་སྙམ་པའི་ཞལ་འདོན་ཡུན་རིང་པོ་ཞིག་མཛད་སོང༌།
དེ་ནས་ནམ་ལངས་ཐག་ཆོད་པ་ཙམ་ན་ཞལ་འདོན་དེ་མཐའ་བསྡུས་ནས་ཕྱག་ཕྲེང་ཡང་ཕར་འཇོག་པར་མཛད་སོང༌། དེ་སྔོན་ཀྱང་ཞབས་སྐྱིལ་ཀྲུང་དང་སྐུ་གཟུགས་དྲང་པོར་བཞུགས་ཡོད་པ་ཡིན་ནའང༌།
སླར་ཡང་སྐུ་གཟུགས་དྲང་པོར་ཞོག་ཅེས་པའི་བརྡ་ལྟ་བུ་མཛད། དེ་ནས་སྤྱན་གཉིས་ཀྱང་གྱེན་ལ་བཟློག་སྣང༌། ལྗགས་དབུགས་ཀྱང་ཅུང་མི་འདྲ་བ་ཞིག་ཏུ་སོང༌།
མཚམས་པ་ཀུན་བསོད་ཀྱང་ནམ་ལངས་མ་ཐག་ངུ་བཞིན་དུ་བྱོན་བྱུང་བར་ཅི་ཡིན་དྲིས་པས། ད་ནང་ཐོ་རངས་གཉིད་དུ་ཅུང་ཟད་སོང་བའི་རྨི་ལམ་དུ། ལམ་འབྲས་ལྷ་ཁང་དུ་མཆོད་མཇལ་ལ་ཕྱིན། ངོར་ཆེན་རྡོ་རྗེ་འཆང་ཆེན་པོའི་འདྲ་སྐུ་རིན་པོ་ཆེར་བྱིན་རླབས་ཞུས་ཏེ་གསོལ་བ་བཏབ།
མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་འདྲ་སྐུའང་དེ་སྔོན་མཚམས་བསྡད་པས་མ་མཇལ་རུང༌། ངོར་ཆེན་གྱི་སྐུའི་གཡས་ངོས་སུ་བཞུགས་འདུག་པས་ལེགས་པར་མཇལ་ཏེ་གསོལ་བ་བཏབ།
སྒྲོས་ཆ་སོགས་གང་ཐད་ནས་འགྲན་བྲལ་བྱུང་སྣང༌། དེའི་གཡས་ངོས་སུ་རྗེ་འདི་སྐུ་དངོས་བཞུགས་འདུག་པས། འོ་ད་ང་ནི་འགྲོ་རན་པ་ཡིན། བུ་ཁྱོད་སྒྲུབ་པ་ལ་ནན་ཏན་སྙིང་པོར་གྱིས་ཤིག
།ཅེས་གསུངས་ནས་ཕྱག་གཉིས་སྤྱི་བོར་བཞག་བྱུང་བས། མི་ཕྱེད་པའི་དད་པ་ཤུགས་དྲག་པོས་མཆི་མ་མང་དུ་ཤོར། གཉིད་སད་ནས་ཀྱང་བསམ་བཞིན་

དུ་དད་ཤུགས་ཀྱི་མཆི་མ་རྒྱུན་མི་འཆད་པར་འོང་བ་ཞིག་འདུག །མངོན་སུམ་ལས་ཀྱང་གསལ་བའི་རྨི་ལམ་དེ་ལྟ་བུ་ཞིག་བྱུང་བས་རྗེ་འདི་སྐུ་ཁམས་ཅི་འདྲ་ཞེས་དྲིས་བྱུང་བ་དང༌། གཞིས་རྩེ་ནས་འཚོ་བྱེད་པ་དང༌།
དེ་འབོད་མི་བཅས་ཀྱང་ཤིན་ཏུ་སྔ་བར་ཡར་ཡོང༌། ཕྱུག་པོ་གཞུང་ངོས་ནས་ཡར་བལྟས་པས་ངོར་གྱི་ཐད་ཀྱི་ནམ་མཁའ་ཐམས་ཅད་འཇའ་ཁ་དོག་ལྔ་ལྡན་གྱིས་ཁྲིག་གེར་གང་འདུག་ཅེས་གླེང༌། གང་ལྟར་ཡང་ཉི་ཤར་ཙམ་ན་ལྗགས་དབུགས་ཀྱང་མི་སྣང་བས།
བདག་གིས་ཐུགས་དམ་གསལ་འདེབས་འདྲ་ཞུས་པས་སྤྱན་དམིགས་ལྟ་བུ་མཛད་སོང་བ་བཅས་མདོར་ན་དགུང་གྲངས་དོན་དྲུག་ཏུ་ཕེབས་པ་མིག་དམར་ཞེས་པ་ཤིང་ཕོ་བྱི་བའི་ལོའི་ས་ག་ཟླ་བའི་ཚེས་བཅུ་རེས་གཟའ་ཟླ་བ་དང༌།
སྐར་མ་རྟ་ཆུང་འཛོམ་པའི་ཉི་དྲོས་སྦྲུལ་གྱི་སྟེང་དུ་རླུང་དང་བྱང་ཆུབ་ཀྱི་སེམས་ཐམས་ཅད་སྒྲ་གཅན་གྱི་རྩ་དབུ་མའི་ནང་དུ་ཞུགས་ཏེ་གཞི་ལ་གནས་པའི་འོད་གསལ་མ་དང༌།
བསྒོམ་སྟོབས་ཀྱིས་མྱོང་བའི་འོད་གསལ་བུ་གཉིས་རོ་གཅིག་ཏུ་འདྲེས་ནས་དོན་གྱི་འོད་གསལ་ཞེས་བྱ་བའི་འཆི་བ་ཆོས་ཀྱི་སྐུའི་ཏིང་ངེ་འཛིན་ལ་སྙོམས་པར་ཞུགས་པར་གྱུར་ཏོ། །དེའི་ཚེ་ནམ་མཁའི་མཐའ་སྐོར་ན་སྤྲིན་མཆོད་པའི་གཟུགས་བརྙན་འདྲ་བ་ཅུང་ཟད་མཆིས་པ་དང༌།
ནམ་མཁའི་མཐོངས་ཐམས་ཅད་ཀུན་ཏུ་དྭངས་ཞིང༌། ཉི་མ་ཤིན་ཏུ་དྲོ་བའི་གསེབ་ནས་གངས་ལྟ་བུ་རེ་ཟུང་འབབས་པ་ནི་བདག་ཅག་ཐམས་ཅད་ཀྱིས་མཐོང་བས་མེ་ཏོག་གི་ཆར་ཡིན་པར་མངོན་ནོ།
།དེ་ནས་ཉི་མ་ཕྱེད་ཙམ་ནས་འཇའ་སྤྲིན་གྱིས་ནམ་མཁའ་ཕལ་ཆེར་ཁྱབ་སྣང་ངོ༌། །བདག་ཅག་རྣམས་ནི་མགོན་དང་སྐྱབས་དང་དཔུང་གཉེན་ཐམས་ཅད་དང་བྲལ་བས་དང་ཉ་བྱེ་ཚན་དུ་དོར་བའམ།
རྒྱ་མཚོའི་ཀློང་དུ་དེད་དཔོན་དང་བྲལ་བའི་ཚོང་ཕྲུག་གི་ཚོགས་འཁྱམས་པ་བཞིན་དུ་སྡུག་བསྔལ་དྲག་པོས་ནོན་ཏེ་ཅི་བྱ་གཏོལ་མེད་དུ་གྱུར་རུང༌། ཆོས་ཐམས་ཅད་སེམས་ཀྱི་ཆོ་འཕྲུལ་ཡིན་པ་དང༌།

བླ་མའི་ཐུགས་རྗེ་དང་བྱིན་རླབས་ལ་ཉེ་རིང་མེད་པ་ཁོ་ན་རྒྱུན་མཚན་དུ་བྱས་ནས་རང་གིས་རང་ལ་སེམས་བསོ་བགྱི་བ་དང༌། རྗེ་རང་ལ་གསོལ་བ་རྩེ་གཅིག་འདེབས་པ་ལས་གཞན་པའི་ཐབས་ཟད་ཅིང༌། ཞི་བར་གཤེགས་མ་ཐག་ནས་བཟུང་ཐུགས་དམ་མ་གྲོལ་གྱི་བར་དུ།
བླ་མ་བསྟན་པ་དར་རྒྱས་ཀྱི་གཙོས་དགེ་སློང་བཞིས་རྗེ་ཉིད་ཀྱིས་དུས་རྒྱུན་དུ་གསུངས་པའི་ཡི་དམ་ལྷའི་མངོན་རྟོགས་རྣམས་དང༌། གཏོར་བསྔོ་དང་བཅས་པ་ཉིན་རེ་བཞིན་ཐུན་གཉིས་སུ་བཅད་ནས་ཉམས་སུ་བླངས་པ་དང༌།
ཐུགས་དམ་གྱི་སྐབས་སྐུའི་གཟི་མདངས་དུས་རྒྱུན་པས་ལེགས་ཤིང༌། སྐུ་ཤ་དཀར་བ་དང༌། ཞལ་རས་ཀྱི་ངོས་སུ་གཉེར་མའང་ཆེར་མེད་པའི་གཞོན་ཤ་ཆགས་པར་མཆིས།
ཟླ་བ་དེའི་ཚེས་བཅུ་གསུམ་གྱི་ནུབ་མོ་ད་རང་ཐུགས་དམ་ལས་གྲོལ་མེད་དམ་སྙམ་པ་འདྲ་ཞིག་སེམས་ལ་ཤར་ཏེ་སྐུ་གདུང་རིན་པོ་ཆེ་མཇལ་བས་དེ་མུ་ལྟར་མཆིས། ནམ་མཁའ་ལ་ཡང་ཡང་བལྟས་པས་འཇའ་སྤྲིན་དཀར་པོ་ཤས་ཆེ་བའི་ཁ་དོག་ལྔ་ལྡན་གྱི་འཇའ་སྤྲིན་འདྲ་མང་པོ་ཤར་སོང༌།
དེ་ནུབ་སྤོང་བ་པ་ཀུན་བསོད་ལགས་ཀྱི་རྨི་ལམ་དུའང༌། ལྷའི་བུ་དང་བུ་མོ་མཆོད་རྫས་ཐོགས་པ་བསམ་གྱིས་མི་ཁྱབ་པ་ཞིག་ཨེ་ཝྃ་བླ་བྲང་གཞུང་གི་རྒྱབ་ནས་བསྐོར་ཏེ་ཕར་ནུབ་ཕྱོགས་སུ་སོང༌།
ཅི་ཡིན་དྲིས་པས། མཁན་ཆེན་རྡོ་རྗཻ་འཆང་རྣལ་འབྱོར་འཇམ་དཔལ་བཟང་པོ་དག་པའི་ཞིང་ཁམས་སུ་ཕེབས་པ་ཡིན་ཟེར། འོ་ན་ངའང་བླ་མ་མཇལ་དུ་འགྲོ་སྙམ་ཕྱིན་པས་ཐར་རྩེ་ནུབ་སྒོ་དང་ཉེ་བར་སླེབས།
དེ་ན་མི་ནག་པོ་འཇིགས་སུ་རུང་བ་ཞིག་འགྲོ་ཡིན་འདུག་པ་ཀུན་བསོད་ལ་ཕྱི་མིག་ཅིག་བལྟས་ནས། ཁྱོད་ད་བླ་མ་མཇལ་མོས་པར་འདུག་ཏེ་ད་ནངས་མཁའ་སྤྱོད་ལ་ཕེབས་སོང༌།
དེའང་ཐོག་མར་ནུབ་ཕྱོགས་བདེ་བ་ཅན་ན་ངོར་ཆེན་རྡོ་རྗེ་འཆང་བཞུགས་འདུག་པས་དེའི་དྲུང་དུ་ཕེབས་སོང༌། ངའང་ཕེབས་སྐྱེལ་དུ་ཕྱིན་པ་ཡིན་ཟེར་ཐར་རྩེའི་ནུབ་སྒོའི་ནང་དུ་ཡར་ཐལ་གྱིས་

ཞུགས་པ་ཞིག་རྨིས། གཉིད་སད་ནས་ཀྱང་དགའ་སྐྱོ་ཟུང་དུ་འབྲེལ་བའི་སྒོ་ནས་མིག་ནས་མཆི་མ་མང་པོ་ཤོར་ཅེས་གསུངས་པ་དང༌། ཚེས་བཅུ་བཞིའི་སྔ་དྲོ་སྐྱ་རེངས་ཤར་བ་ཙམ་ན་ནམ་མཁའ་མཐིང་ཤུན་ལྟར་སྔོ་ཞིང་ཤིན་ཏུ་དྭངས་པ་ལ།
དགོན་པའི་ཐད་ངོས་ནས་ནུབ་ཕྱོགས་སུ་སྤྲིན་དཀར་པོ་དར་ཡུག་བརྐྱངས་པ་ལྟ་བུ་གཉིས་འདུག་ཅེས་གླེང་བ་དང༌། དེ་ནས་ཉིན་ཕྱེད་ཙམ་ན་འཇའ་ཁ་དོག་ལྔ་ལྡན་རིང་ཐུང་གསུམ་ཤར་འདུག་ཅེས་ཐམས་ཅད་ཀྱིས་གླེང་བས་ད་ཐུགས་དམ་ལས་གྲོལ་བར་གདོན་མི་ཟ་སྙམ་ནས་སྐུ་གདུང་རིན་པོ་ཆེའི་དྲུང་དུ་ཕྱིན་པས་བདག་དང་ལྷན་ཅིག་འོང་བ་ལྟ་བུའི་སྦྲང་བུ་ཞིག་ཀྱང་སྐུ་གདུང་རིན་པོ་ཆེར་འཁོར་འདུག་པ་དང༌།
ཞལ་མདངས་ཕྲན་བུ་ཉམས་པ་ལྟར་སྣང་བས། སླར་ཡང་འོད་གསལ་ལས་ཟུང་འཇུག་གི་སྐུར་བཞེངས་ཏེ། སངས་རྒྱས་དང་བྱང་ཆུབ་སེམས་དཔའ་རྣམས་དང་ལྷན་ཅིག་དཔའ་བོ་དང་མཁའ་འགྲོ་མ་དང་ཆོས་སྐྱོང་བའི་སྲུང་མའི་ཚོགས་དང་བཅས་པ་རྣམས་ཀྱི་བསུ་བའི་བཀོད་པ་སོ་སོ་སྐྱེ་བོའི་བློའི་སྤྱོད་ཡུལ་ལས་འདས་པ་དང་བཅས་ཏེ་དག་པའི་ཞིང་ཁམས་བདེ་བ་ཅན་ལ་སོགས་པར་གཤེགས་པར་གོར་མ་ཆག་གོ
།དེ་ནས་ན་བཟའ་དང་སྐུ་གཟུགས་རྣམས་ལ་བལྟས་པས་དེའི་སྔོན་བདག་ཅག་རྣམས་ཀྱིས་མ་མཐོང་བ་མ་གཏོགས།
ཤངས་བུག་ནས་བྱང་སེམས་དཀར་པོ་མང་པོ་མགུལ་གོང་ནང་དུ་བབས་སྣང་བ་ཐམས་ཅད་ཀྱང་བསྐམས་ཟིན་འདུག །འདི་ནི་ངོར་ཆེན་རྡོ་རྗེ་འཆང་གི་རྣམ་ཐར་སོགས་ནས་འཆི་ཁ་ཉིད་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་རྣམ་ཤེས་སྤྱི་གཙུག་ཏུ་སོང་སྟེ།
ལོངས་སྤྱོད་རྫོགས་པའི་སྐུའི་ཞིང་ཁམས་སུ་འགྲོ་བར་འགྱུར་རོ། །དེའི་རྟགས་ཕའི་ཁུ་བའི་ཐིག་ལེ་སྣ་བུག་གཡོན་ནས་མར་འབྱུང་ངོ༌།
།ཞེས་བདེ་མཆོག་གི་གཞུང་ནས་ལུང་འདྲེན་དང་བཅས་ཏེ་གསུངས་འདུག་པ་དང༌། གསང་བའི་གནས་ཀྱང་སྦ་བ་སྦུབས་སུ་ནུབ་ཏེ་གཏན་ནས་མི་སྣང༌།

ཞབས་འབྲིང་བ་ཚོར་དྲིས་པས། །གསང་བའི་གནས་བལྟ་བས་མི་མངོན་པ་འདི་ནི་སྔར་ནས་རང་ཡོད་པ་ཡིན། ཕྱིས་དགུང་གྲངས་བདུན་ཅུའི་ནང་དུ་ཕེབས་པའི་ཚེ་ཞབས་པུས་ཀྱང་མི་བདེ་བ་དང༌། སྐུ་གསང་ཡང་བྲོ་མ་ཐག་ཏུ་སྩལ་དགོས་པ་ཞིག་ཡོད།
དེ་ལ་བརྟེན་ནས་ཐུགས་བྲེལ་ལྟ་བུས་གཟིམ་ཏོག་ནང་དུ་སྐུ་གསང་གནང་བའི་ཚེའང༌། རེས་གཟིམ་ཏོག་གི་ནང་དུ་གསང་ཆབ་མི་བབས་པར་ཕྱི་རོལ་ཏུ་བོ་འོང་བ་ཞིག་ཡོད་པ་དེའང་སྦ་བ་སྦུབས་སུ་ནུབ་པའི་རྐྱེན་གྱིས་ཡིན་ཅེས་གླེང༌།
འདི་ལྟ་བུ་ནི་སྔོན་གྱི་དུས་སུ་རྗེ་ས་པཎ་དང༌། ངོར་ཆེན་རྡོ་རྗེ་འཆང་དང༌། ཆོས་རྗེ་དཀོན་མཆོག་ལྷུན་གྲུབ་སོགས་ལ་བྱུང་ཞིང༌། མཚན་དཔེ་ཆ་མཐུན་འདི་ནི་ཡེ་ཤེས་ཀྱི་སྐུ་མངོན་དུ་མཛད་པའི་རྟགས་ཡིན་ཞེས་རྣམ་ཐར་སྔ་མ་རྣམས་སུ་བྲིས་འདུག་པ་ལྟར་རོ།
།དེ་ནས་རིན་ཆེན་འབར་བ་ལས། བདུད་རྩི་འཁྱིལ་བ་བཟླས་པ་ཡི། །དྲི་ཞིམ་ཆུ་ཡིས་དང་པོར་བཀྲུ།
།ཞེས་སོགས་དང༌། ཀྱེ་རྡོ་རྗེའི་རྒྱུད་རྒྱས་པ་ལས། སྐུ་གསུང་ཐུགས་ཀྱི་རིགས་སྔགས་གདགས། །རང་གི་ལྷའམ་གཞན་ཡང་རུང༌། །ཞེས་སོགས་གསུངས་པ་ལྟར་དེ་སྔོན་མཚམས་པ་སོ་སོར་ཡང་བུམ་ཆུ་བསྒྲུབ་རྒྱུ་ཕུལ་ཡོད་པ་དང༌།
ཁྱད་པར་ཚེས་བཅུ་བཞིའི་ནུབ་མོ་དང༌། བཅོ་ལྔའི་ཐོ་རངས་བདག་ཅག་ཁ་ཤས་ཀྱིས་དཔལ་ཀྱེ་རྡོ་རྗེའི་བདག་གི་རྣལ་འབྱོར་སྔོན་དུ་འགྲོ་བའི་སྒོ་ནས་ལས་ཐམས་ཅད་པའི་བུམ་པ་ཚུལ་བཞིན་དུ་བསྒྲུབས་ཤིང༌།
དེ་ནས་ཚེས་བཅོ་ལྔ་ཉི་མ་རྩེ་ཤར་ཙམ་ན། སྐུ་གདུང་རིན་པོ་ཆེར་ན་བཟའ་བཟང་པོ་དང་བཅས་ཏེ་བཞུགས་ཁྲིའི་ཁར་བཞུགས་སུ་གསོལ་ནས། དད་པ་ཅན་ཐམས་ཅད་ལ་མཇལ་ཁ་བཏང་སྟེ་གསོལ་བ་དང་སྨོན་ལམ་འདེབས་སུ་གཞུག་པ་དང༌།
དེ་ནས་གྲྭ་པ་ཁ་ཅིག་གིས་གཟིམ་ཆུང་གཞན་ཞིག་ཏུ་དཔལ་ཀྱེ་རྡོ་རྗེའི་དཀྱིལ་འཁོར་གྱི་ཐིག་བཏབ་ཅིང༌། བདག་ཅག་ཁ་ཤས་ཀྱིས་ཉི་དྲོས་ཕྱི་མ་ཙམ་ན་

འཇིག་རྟེན་ཀུན་གྱི་མཆོད་སྡོང་བླ་ན་མེད་པའི་སྐུ་གདུང་རིན་པོ་ཆེར་གོང་དུ་བཤད་པ་ལྟར་གྱི་བུམ་པའི་ཆུས་སྐུ་ཁྲུས་ལེགས་པར་གསོལ་ཞིང༌། སྐུའི་གནས་གསུམ་དུ་སྐུ་གསུང་ཐུགས་ཀྱི་ས་བོན་དང༌། དཔལ་ཀྱེ་རྡོ་རྗེའི་རྩ་སྔགས་དང༌།
སྙིང་པོ་དང༌། ཉེ་སྙིང་རྣམས་ཤོག་བུ་ལ་བྲིས་ཤིང་དྲི་བཟང་པོས་བྱུག་པ་རྣམས་སྦྱར་བ་དང༌། བསིལ་བའི་སྨན་དྲི་བཟང་པོ་དང་ལྡན་པ་ཐམས་ཅད་ལྷན་ཅིག་ཏུ་སྦྱར་བའི་ལྡེ་གུས་ཡོངས་སུ་བྱུགས་ཤིང༌།
རས་སེར་པོ་མང་པོས་ལེགས་པར་དཀྲིས་པ་དང༌། དབུ་རྒྱན་དང༌། སྟོད་གཡོག་དང༌། སྨད་གཡོགས་ལ་སོགས་པའི་ལྷ་རྫས་ཀྱི་ན་བཟས་མཛེས་པར་སྤྲས་ཏེ། དཔལ་ཀྱེ་རྡོ་རྗེའི་དཀྱིལ་འཁོར་གང་དུ་བཞེངས་པའི་གནས་ཀྱི་གཟིམ་ཆུང་དུ་སྤྱན་དྲངས་ཏེ།
སྤོས་མར་མེ་ཞལ་ཟས་རྣམས་རེ་རེ་ནས་བརྒྱ་ཕྲག་ལྔ་ཙམ་དང་བཅས་པའི་མཆོད་པའི་བྱེ་བྲག་མཐའ་ཡས་པའི་དབུས་སུ་གདུང་སྒྲོམ་གྱི་སྟེང་དུ་བཞུགས་སུ་གསོལ།
དེ་ནས་བདག་ཅག་དགེ་སློང་བཅུས་སྐུ་གདུང་རིན་པོ་ཆེ་རྣམ་སྣང་དགེས་པ་རྡོ་རྗེར་ཡན་ལག་བཞི་རྫོགས་སུ་བསྐྱེད་དེ་བཟླས་པ་བྱ་བ་སོགས་རྗེ་བཙུན་རིན་པོ་ཆེས་མཛད་པའི་ཀྱེ་རྡོར་དུས་ཐའི་ཆོ་ག་སོགས་ནས་ཇི་ལྟར་འབྱུང་བ་བཞིན་བགྱིས་སོ།
།དེ་ནུབ་བདག་ཅག་དགེ་སློང་བཅུས་དཔལ་དགེས་པ་རྡོ་རྗེའི་སྟ་གོན་གྱི་ཆོ་ག་བགྱིས་པ་ནས་བཟུང༌། ཞག་ཞེ་དགུའི་བར་དུ་དགེ་སློང་བཅུས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་ལ་སོགས་པ་ཉིན་རེར་ཆོ་ག་ཚར་རེ་མ་ཆག་པར་བགྱིས་པ་དང༌། དེ་ཐམས་ཅད་ལ་ཉིན་རེ་བཞིན་གྲྭ་པ་རེ་ལ་ཕྱག་འགྱེད་དངུལ་ཞོ་རེ་དང༌།
སྐབས་འགར་དེའི་སྟེང་ཚབ་ར་ལ་སོགས་པའི་བསྙེན་བཀུར་ཞབས་ཏོག་ཕུན་སུམ་ཚོགས་པ་བསྒྲུབས་པ་དང༌། དེའང་བདུན་ཕྲག་རེ་རེ་རྫོགས་པའི་མཐར་རྡུལ་ཚོན་གྱི་དཀྱིལ་འཁོར་གཤེགས་སུ་གསོལ་ཞིང༌།
སླར་ཡང་ཐིག་

བཏབ་སྟེ་སྟ་གོན་བྱ་བ་སོགས་རྗེ་བཙུན་རིན་པོ་ཆེས་དུས་ཐའི་ཆོ་ག་ལས་ཇི་ལྟར་བཤད་པ་བཞིན་བགྱིས་པ་དང༌། དུས་ཐའི་ཆོ་ག་དངོས་ཀྱང་གང་ཟག་མཆོག་ལ་བྱ་བའི་ཚུལ་ཇི་ལྟར་བཤད་པ་ལྟར་ཐོག་མར་བདུན་ཕྲག་གཉིས་ཀྱི་བར་ལ་སྐུ་གདུང་རིན་པོ་ཆེ་རྣམ་པར་སྣང་མཛད་ཀྱེ་རྡོ་རྗེར་བསྐྱེད་ཅིང༌།
ཡེ་ཤེས་པ་གཞུག་པ་སོགས་བགྱིས་པ་དང༌། དབང་བསྐུར་བ་ནི་རྗེ་བཙུན་རིན་པོ་ཆེས་གཞན་ཕན་བདུད་རྩི་ལས། བླ་མའམ་གང་ཟག་མཆོག་ལ་བྱེད་ན།
དབང་ལ་སོགས་པ་ལེན་མཁན་ནི་གང་ཟག་མཆོག་དེ་ཡིན་ལ། དབང་སྐུར་མཁན་དེ་ནི་དཀྱིལ་འཁོར་གྱི་འཁོར་ལོ་ལ་སོགས་པ་སངས་རྒྱས་དང༌། བྱང་ཆུབ་སེམས་དཔའི་ཚོགས་རྣམས་ཡིན་ཞིང༌། བདག་གིས་བླ་མའི་ཞབས་ཏོག་བྱེད་པར་དམིགས་ན་བསོད་ནམས་མཆོག་ཏུ་འགྱུར་གྱི།
གཞན་དུ་ན་བདག་སློབ་དཔོན་ལྟ་བུར་བསྒོམས་ན་ནི་བདག་ཉིད་ལ་ཉེས་པར་འགྱུར་རོ། །དེས་ན་བདག་གཡོག་གམ། ཞབས་ཏོག་བྱེད་པར་བསམ་པ་གལ་ཆེའོ།
།ཞེས་བཀའ་སྩལ་པ་ལྟར་དཀྱིལ་འཁོར་གྱི་གཙོ་བོས་དབང་རྣམས་ཕུལ་བར་བསམས་ཏེ། དབང་ཚིག་རྣམས་བདག་གིས་བརྗོད་པ་དང༌། མཎྜལ་འབུལ་བ་དང༌། དབང་རྫས་འབུལ་བ་སོགས་ལས་ཀྱི་རྡོ་རྗེའི་བྱ་བ་ཐམས་ཅད་བདག་གིས་བགྱིས་ཏེ།
མདོར་ན་བདུན་ཕྲག་གཉིས་ཀྱི་བར་ལ་དུས་ཐའི་ཆོ་ག་དབང་དང་བཅས་པའི་ཞབས་ཏོག་བགྱིས་པ་དང༌། བདུན་གསུམ་པ་མན་ཆད་ལ་དུས་ཐའི་ཆོ་ག་དང༌། དབང་སོགས་ཀྱི་སྤྲོས་པ་ཅིའང་མ་བྱས་པར་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་དུ་དམིགས་ཏེ་བདག་ཉིད་འཇུག་ཅིང་དབང་བླང་བ་ཁོ་ན་བགྱིས་པ་ཡིན་ལ།
བདུན་ཕྲག་བདུན་པའི་དཀྱིལ་འཁོར་གཤེགས་གསོལ་གྱི་ཉིན་དཔལ་བོའི་སྟོན་མོའམ་ཚོགས་འཁོར་དུ་གྲགས་པ་དང༌།
རྡུལ་ཚོན་ཆུ་བོར་སྤྱན་འདྲེན་པ་དང༌། གཏོར་འབུལ་ལ་སོགས་པ་ཆོ་ག་མཐའ་རྒྱས་ཀྱི་ཚུལ་དུ་བགྱིས་པ་དང༌། དེའང་

ཐོག་མར་ཐུགས་དམ་གྲོལ་བ་ནས་བཟུང༌། སྐུ་གདུང་རིན་པོ་ཆེར་ཞུགས་མ་ཕུལ་གྱི་བར་དུ་ཉིན་རེ་བཞིན་སྤོས་མར་མེ་ཞལ་ཟས་རྣམས་རེ་རེ་ནས་བརྒྱ་ཕྲག་གཉིས་གསུམ་རེ་མ་ཆག་པར་ཕུལ་བ་དང༌། དེ་ནས་ཀྱང་དཔལ་ཀྱེ་རྡོ་རྗེའི་དཀྱིལ་འཁོར་ལ་ཉིན་རེ་བཞིན་རྣམ་གསུམ་བརྒྱ་མཆོད་རེ་མ་ཆད་པར་ཕུལ་བ་དང༌།
ཡང་ས་ག་ཟླ་བའི་ཚེས་བཅུ་ནས་བཟུང་དགུང་ཞག་ཞེ་དགུ་མ་རྫོགས་ཀྱི་བར་ཞག་ལྔ་བཅུ་ང་བཞི་ལ་ཉིན་རེ་བཞིན་དགེ་སློང་བཅུས་སྔ་དྲོ་བདག་བསྐྱེད་བསྙེན་རྒྱས་དང་འབྲེལ་བའི་དཔལ་ཀུན་ཏུ་རིག་པའི་རས་བྲིས་ལ་བརྟེན་པའི་དཀྱིལ་འཁོར་གྱི་ཆོ་ག་དང༌།
ཕྱི་དྲོ་བདག་བསྐྱེད་རྡོ་རྗེ་སེམས་དཔའ་དང་འབྲེལ་བའི་ཀུན་རིག་གི་ཆོ་ག་རེ་སྟེ་ཚར་གཉིས་མ་ཆད་པར་བགྱིས་པ་དང༌།
དེའང་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་དུ་དམིགས་ཏེ་བདག་ཉིད་འཇུག་ཅིང་དབང་བླང་བ་ཁོ་ན་བགྱིས་པ་ཡིན་ལ། ཁྱད་པར་བདུན་ཚིགས་རེ་རྫོགས་ཉིན་དགེ་ཚོགས་བྱང་ཆུབ་ཏུ་བསྔོ་བའི་ཕྱིར་ཚོགས་ཀྱི་རྡོ་རྗེ་སློབ་དཔོན་དུ་བླ་མ་རེ་རེ་གདན་ཞུས་དང་འབྲེལ་བར་དགེ་སློང་ཉི་ཤུ་རེས་ཀུན་རིག་གི་ཆོ་ག་ཚར་གཉིས་རེ་བགྱིས་པ་དང༌།
དེ་ཐམས་ཅད་ལའང་ཉིན་རེ་བཞིན་མཆོད་པ་ཤིན་ཏུ་རྒྱས་པ་དང༌།
གྲྭ་པ་རེ་ལ་ཉིན་རེ་བཞིན་ཕྱག་འགྱེད་དངུལ་ཞོ་རེ་ཕུལ་བ་སོགས་བསྙེན་བཀུར་ཟབ་པ་དང༌། ཡང་བདུན་ཚིག་རེ་རེའི་མཚམས་སུ་དགེ་སློང་བཞི་རེས་རྗེ་བཙུན་རྡོ་རྗེ་རྣལ་འབྱོར་མའི་སིནྡྷུ་རའི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་སོགས་བགྱིས་པ་དང༌། ཡང་ཨེ་ཝྃ་པའི་ལམ་འབྲས་ལྷ་ཁང་སོགས་དང༌། རྗེ་རང་གི་གཟིམ་ཆུང་བཅས་རེ་མོས་ཀྱིས་ཉིན་རེ་བཞིན་བརྒྱ་མཆོད་རེ་དང་བཅས་ཏེ་དགེ་སློང་བཅུ་སྐོར་རེས་སྔ་ཕྱིར་བླ་མ་མཆོད་པ་ཉིན་ཉི་ཤུ་སྐོར་བགྱིས་པ་དང༌།
དེ་དག་སོ་སོར་གྲྭ་པ་རེར་ཡོན་འབུལ་དངུལ་ཞོ་རེ་དང་བཅས་པའི་བསྙེན་བཀུར་ཟབ་པ་དང༌།
ཐུགས་དམ་གྲོལ་བ་ནས་བཟུང་རིམ་གྱིས་ཨེ་ཝྃ་བླ་བྲང་

གཞུང་དུ་མཁན་རིན་པོ་ཆེ་ཁྲི་ཐོག་པ་ངག་དབང་བསོད་ནམས་རྒྱལ་མཚན་གྱི་མདུན་དུ་སྐྱབས་མགོན་རྡོ་རྗེ་འཆང་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ལྗགས་བསྔོ་ཐུགས་སྨོན་ཞུ་མཚོན་ལྷ་གོས་དང༌།
རྡོར་དྲིལ། གོས་ཆེན་གྱི་སྟོད་རྩེ་སྤུས་ལེགས། ཆུང་ཇ་འཁོར་དྲུག་གཅིག་བཅས་ཕུལ་བ་དང༌། དེ་བཞིན་དུ་ཀླུ་ལྡིངས་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་པ་དང༌། ཁང་གསར་མཆོག་སྤྲུལ་རིན་པོ་ཆེ་འཇམ་དབྱངས་ཤེས་རབ་རྒྱ་མཚོ་པ་དང༌།
ཁང་གསར་ཞབས་དྲུང་ཆུང་བ་ངག་དབང་བློ་གྲོས་སྙིང་པོ་བཅས་སོ་སོའི་མདུན་དུའང་ལྗགས་བསྔོ་ཞུ་མཚོན་གྱི་འབུལ་བ་གོང་མཚུངས་རེ་ཕུལ། བླ་བྲང་ཕན་བདེ་ཁང་གསར་དུ་དེ་སྐབས་མཁན་པོ་ཞབས་དྲུང་གཉིས་ཀ་ཁམས་སུ་ཕེབས་ནས་བཞུགས་མེད་ནའང༌།
དེ་དག་གི་འབུལ་སྐལ་ལམ་མཆོད་ཐེབས་ཀྱི་ཞལ་འདེབས་སུ་གསེར་ཟངས་ཀྱི་མར་མེ་མཛད་དང༌། རྡོར་དྲིལ། ལྗོན་ཇ་འཁོར་དྲུག་གཉིས།
འབྲས་དཀར་ལྟང་སོགས་ཕུལ་བ་དང༌། བདུན་ཚིགས་དང་པོ་རྫོགས་ཉིན་ཀུན་རིག་གི་རྡོ་རྗེ་སློབ་དཔོན་དུ་ཀླུ་ལྡིངས་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་གདན་ཞུས་ཀྱི་འབུལ་བར་གསེར་ཟངས་ཀྱི་ཐང་སྟོང་རྒྱལ་པོའི་སྐུ་དང༌།
གསེར་ཌར་དངུལ་ཤན་མ་འཕན་དང་བཅས་པ། ཕྱག་ཏིང་དངུལ་ཐག་དང་བཅས་པ། དངུལ་གྱི་འགུ་ཚེ་ཐེབ་ལྔ་ཚར་དང་བཅས་པ། རྒྱ་རོལ་ཆེ་ལེགས་ཆ། མཛོད་གོས་ཊམ་རིས་དམར་སེར་གྱི་ཤན་ལྡན་སྐུ་སྦྱར་མེ་ལོང་མ།
མཛོད་གོས་མཚལ་ཁའི་སྟོད་འབོགས་སྲམ་རྒྱན་མ། སྦུ་ཧར་གྱི་ཞབས་ལྷྭམ་འཇའ་ཆེན། ཕྱིང་དམར། ལྗོན་ཇ་བརྒྱད་པ་འཁོར་དྲུག་གཉིས། འབྲས་དོས་སོགས་ཕུལ་བ་དང༌།
སྐུ་ཚིགས་གཉིས་པར་ཁང་སར་མཆོག་སྤྲུལ་རིན་པོ་ཆེ་འཇམ་དབྱངས་ཤེས་རབ་རྒྱ་མཚོ་གདན་ཞུས་ཀྱི་འབུལ་བར་གསེར་ཟངས་ཀྱི་སློབ་དཔོན་ཟ་ཧོར་མ་དང༌། དངུལ་

གྱི་མཎྜལ། དངུལ་ཏིང་བདུན་ཚར། གསེར་ཌར་དངུལ་ཤན་མ་འཕན་དང་བཅས་པ། རྒྱ་རོལ་སྤུས་ལེགས་ཆ། སྲབ་ཐེར་གྱི་སྐུ་ཤམ་སྤུས་ལེགས། གོས་ཆེན་སྨན་ཤམ་གྱིས་མཐའ་ལྕགས་བྱས་པའི་སྐུ་སྦྱར། གོས་ཆེན་རྒྱ་སྨུག་གི་སྟོད་འབོགས་སྲམ་རྒྱན་མ།
སྤུ་ཧར་གྱི་ཞབས་ལྷྭམ་འཇའ་ཆེན། ཕྱིང་ཁྲ། ཇ་བརྒྱད་པ་འཁོར་གཉིས། འབྲས་ལྟང་སོགས་ཕུལ་བ་དང༌། བདུན་ཚིགས་གསུམ་པ་རྫོགས་ཉིན་ཁང་གསར་ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ་གདན་ཞུས་ཀྱི་འབུལ་བར་གསེར་ཟངས་ཀྱི་དོན་ཡོད་གྲུབ་པ་དང༌།
དངུལ་གྱི་འབྲུ་པར་ཤུབས་ལྡན། ཟངས་བུམ་ཁ་མཆུ་ཞབས་གསུམ་དངུལ་ལས་གྲུབ་པ། ཐོད་ཌཱར་དངུལ་ཤན་མ་འཕན་བཅས་ཤུབས་ལྡན།
གོས་ཆེན་རྒྱན་བཞིའི་ཤན་ལྡན་གྱི་ན་བཟའ་འགན་སྦྱར། སྲབ་ཐེར་གྱི་སྐུ་ཤམ། རས་ལྷྭམ། ལི་ལྡིར། རས་ཁྲའི་མནམ་ཡོལ། ལྗོན་ཇ་བརྒྱད་པ་འཁོར་གཅིག །འབྲས་དོས་སོགས་དང༌། སྐུ་ཚིགས་བཞི་པར་ཐར་རྩེ་རང་གི་ཞབས་དྲུང་འཇམ་དབྱངས་རིན་ཆེན་རྡོ་རྗེར་དངུལ་ཀྱི་བཀྲ་ཤིས་རྫས་བརྒྱད་སོགས་འབུལ་བ་འོས་འཚམ་དང༌།
བདུན་ཚིགས་ལྔ་པར་དཔོན་སློབ་ལས་ཐོག་པ་ནམ་མཁའ་རྒྱལ་མཚན་པར་རྡོར་དྲིལ་དང༌། གོས་ཆེན་གྱི་སྟོད་རྩེ།
རས་ལྷྭམ། ཇ་བརྒྱད་པ་འཁོར་གཅིག་སོགས་དང༌། བདུན་ཚིགས་དྲུག་པར་བླ་མ་བསྟན་པ་དར་རྒྱས་ལ་གོས་ཆེན་གྱི་ཚར་སྟོད། རྒྱ་ཐེར་གྱི་གཟན། དངུལ་གྱི་ཆབ་བླུགས། རས་ལྷྭམ། ཇ་སྦག་གཉིས་བཅས་དང༌།
བདུན་ཚིག་བདུན་པར་སྤྲུལ་སྐུ་ཤེས་རབ་རྒྱ་མཚོ་པར་གོས་ཆེན་གྱི་སྟོད་རྩེ་དང༌། སྲབ་གཟན། ཕྲུག་གཟན། ཇ་སྦག་གཉིས་བཅས་ཕུལ་བ་དང༌། གཞན་ཡང་ཁང་སེར་དཔོན་སློབ་འཇམ་དབྱངས་གྲགས་པ་ཆོ་གའི་དབུ་བཞུགས་སོགས་སུ་ཕེབས་མ་ཐུབ་སྟབས་མཆོད་བསྔོ་ཞུ་མཚོན་གྱི་འབུལ་བར་རྡོར་དྲིལ་དང༌།

ལྗོན་འདབ་འཁོར་གཅིག་སོགས་ཕུལ་བ་དང༌། ཧོར་ཉག་བྲག་སྤྲུལ་སྐུར་ཆོ་ག་གསུང་རྟེན་ཕར་ཕུལ་བར་གོས་ཆེན་གྱི་སྟོད་རྩེ་དང༌། ལྗོན་འདབ་འཁོར་གཅིག་དང༌། སྒ་སྟོད་ཆོས་རྗེ་སྤང་ཤར་བླ་མ་དང༌། འཛི་ཕུ་བླ་མ་བཅས་སོ་སོར་ཆོ་ག་གསུང་རྟེན་ཕར་ཕུལ་བར་རྡོར་དྲིལ་རེ་རེ་དང༌།
མགོ་སྣམ་ཁ། རས་ལྷྭམ། དཀར་ཡུག་སོགས་ཕུལ་བ་དང༌། ཚེ་མཚམས་པ་བསོད་ནམས་བཟང་པོ་དང༌། ཚེ་མཚམས་པ་ཀུན་དགའ་བསོད་ནམས་དང༌། ཚེ་མཚམས་པ་ངག་དབང་ཆོས་འཕེལ་དང༌།
བཀའ་འགྱུར་བླ་མ་བཅས་སོ་སོར་མཚམས་ཟླ་རེ་བཞུགས་རྒྱུའི་རྟེན་དུ་དངུལ་སྲང་གསུམ་རེ་ཕུལ་བ་དང༌། དཔལ་ཨེ་ཝྃ་ཆོས་ལྡན་གྱི་གཙུག་ལག་ཁང་དུ་ཉིན་རེ་བཞིན་རྣམ་གསུམ་བརྒྱ་མཆོད་དང་བཅས་ཏེ་དགེ་འདུན་གང་ཡོད་ཀྱི་དཔལ་ཀུན་ཏུ་རིག་པའི་ཆོ་ག་ཉིན་བདུན་དང༌།
བླ་མཆོད་ཉིན་གཉིས་ཏེ་ཉིན་ཚོགས་དགུ་བགྱིས་པའི་ཐོག་མར་ཉིན་གཅིག་ལ་དགེ་སློང་རེ་རེར་ཕྱག་འགྱེད་དངུལ་ཞོ་རེ་ཕུལ་བ་དང༌།
དེ་རྗེས་ཉིན་དྲུག་ལ་ཉིན་རེ་བཞིན་གྲྭ་པ་རེ་ལ་ཕྱག་འགྱེད་དངུལ་ཊམ་ཕྱེད་རེ་ཕུལ་བ་དང༌། དེ་རྗེས་ཉིན་གཉིས་ལ་ཉིན་རེ་བཞིན་གྲྭ་པ་ཉི་ཤུ་རེ་ལ་ཕྱག་འགྱེད་ལྗོན་འདབ་སྦག་རེ་ཕུལ་བ་དང༌།
དེ་དག་གི་དགེ་ཚོགས་བྱང་ཆུབ་སྙིང་པོར་བསྔོ་བའི་སླད་དུ་མཁན་རིན་པོ་ཆེ་ཁྲི་ཐོག་པར་ཚོགས་བསྔོ་ལན་གཉིས་ཞུས་པའི་འབུལ་བར་ལྗོན་འདབ་འཁོར་གཉིས་སོགས་ཕུལ་བ་དང༌། དཔོན་སློབ་ལའང་ཚོགས་བསྔོ་ཞུ་མཚོན་ལྗོན་ཇ་སྦག་གཉིས་བཅས་དང༌།
ཡང་ས་ག་ཟླ་བའི་ནང་ཨེ་ཝྃ་པའི་གཙུག་ལག་ཁང་དུ་དགེ་འདུན་གང་ཡོད་ཀྱིས་ངོར་ལུགས་དཀྱིལ་འཁོར་ལྔའི་སྒྲུབ་མཆོད་ཚོགས་པའི་སྐབས་ཀྱང་འཕར་མ་ཉིན་གཅིག་བཙུགས་ཏེ།
དེའང་རྟེན་གྱི་དྲུང་དུ་རྣམ་གསུམ་བརྒྱ་མཆོད་གཉིས་དང༌། དཀྱིལ་འཁོར་སོ་སོར་མཆོད་པ་དང༌། དགེ་འདུན་རྣམས་ལ་མང་ཇས་བསྙེན་བཀུར་བ་སོགས་ཟབ་པ་དང༌། སྔ་ཚོགས་སུ་གྲྭ་པ་བཅུ་རེ་ལ་ཕྱག་འགྱེད་ལྗོན་ཇ་སྦག་རེ་དང༌།
ཕྱི་ཚོགས་སུ་གྲྭ་པ་རེ་ལ་ཕྱག་འགྱེད་དངུལ་ཊམ་རེ་དང༌།

དེའི་སྟེང་དར་ཁ་བསོད་ཀྱི་ཚབ་ར་བཅས་ཕུལ་བ་དང༌། ལས་ཚན་སོ་སོར་ཡང་སྔ་ཚོགས་དང་ཕྱི་ཚོགས་བཅས་སུ་རྣམ་གཞག་གང་ཟབ་དང༌། དེ་ཉིན་མཁན་རིན་པོ་ཆེ་ཁྲི་ཐོག་པ་ཚོགས་ཀྱི་རྡོ་རྗེ་སློབ་དཔོན་དུ་ཕེབས་པའི་འབུལ་བར་གསེར་ཟངས་ལས་གྲུབ་པའི་སྟོན་པ་དང༌།
རྡོར་དྲིལ་ལ་སོགས་པ་སྐུ་གསུང་ཐུགས་ཀྱི་རྟེན། དར་རས་ལིང་གོས་ཆེན་མགོ་སྣམ་ལ་སོགས་པ་ཚན་གྲངས་ཀྱི་རིགས་ཤིན་ཏུ་མང་པོ། ཇ་འཁོར་དྲུག་གཉིས།
ཤིང་ཐོག་དང་འབྲས་དོས་ལ་སོགས་པ་ཟབ་པར་ཕུལ་བ་དང༌། གཞན་ཆོས་གྲྭ་ཆེན་པོ་བཀྲ་ཤིས་ལྷུན་པོར་པཎ་ཆེན་ཐམས་ཅད་མཁྱེན་པའི་མཆོག་སྤྲུལ་རིན་པོ་ཆེའི་མདུན་ལྗགས་བསྔོ་ཞུ་མཚོན་སྟོན་པའི་གསེར་སྐུ་དང༌།
རྡོར་དྲིལ་ཐེག་ཆེན། མགོ་སྣམ་གྱོན་འདང༌། ལྗོན་ཇ་འཁོར་གཉིས། རྟ་ཕོ་གཅིག །འབྲས་ལྟང་སོགས་ཕུལ་བ་དང༌། ཡོངས་འཛིན་དང༌། སྔགས་ཆེན་དང༌། ཟུར་བཞི་བཅས་ཀྱི་བླ་མ་སོ་སོར་ལྗགས་བསྔོ་ཞུ་མཚོན་གྱི་འབུལ་བ་དང༌།
དགོན་དེའི་འདུ་ཁང་དང་ལྷ་ཁང་གཙོ་ཆེ་གྲས་རྣམས་སུ་རྣམ་ལྔ་བརྒྱ་མཆོད་དང༌། དེ་བྱིང་གི་ལྷ་ཁང་རྣམས་སུའང་མཆོད་འབུལ་ཅུང་ཟད་དང་བཅས་པ། ཚོགས་ཆེན་ལ་མང་ཇ་དང༌། དེའི་ནང་ཚན་ཁྲོན་སྦུག་མི་ཚན་ལ་མང་ཇ་བཅས་ཟབ་པ་དང༌།
ཁྱད་པར་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭ་ཆེན་པོར་ཁྲི་ ཆེན་ཐམས་ཅད་མཁྱེན་པ་ངག་དབང་བཀྲ་ཤིས་རིན་ཆེན་གྱི་སྤྱན་སྔར་ལྗགས་བསྔོ་ཞུ་མཚོན་སྟོན་པའི་གསེར་སྐུ་དང༌།
རྡོར་དྲིལ། དར་གོས་ལ་སོགས་པའི་ཚན་གྲངས་དང༌། དངུལ་ཊམ་སྲང་ལྔ། ཇ་འཁོར་གཉིས་སོགས་དང༌། སྐྱབས་མགོན་དངོས་གྲུབ་དཔལ་འབར་དང༌། ངག་དབང་རྡོ་རྗེ་རིན་ཆེན་དང༌།
འཇམ་མགོན་ཀུན་དགའ་བསོད་ནམས་བཅས་སོ་སོའི་མདུན་དུ་རྡོར་དྲིལ། དངུལ་ཊམ་སྲང་གསུམ་རེ། ཇ་འཁོར་དྲུག་རེ་རེ་བཅས་ཕུལ་བ་དང༌། གདུང་སྲས་ཆུང་བ་གཉིས་སོ་སོར་རྡོར་དྲིལ་དང༌། བཟང་ཇ་སྦག་གཉིས་རེ།
དངུལ་ཊམ་སྲང་དོ་རེ་བཅས་ཕུལ་བ་དང༌། རྗེ་བཙུན་མ་མགྲེས་གཞོན་བཅུ་

གཉིས་དང༌། ལྷ་ཁང་མཁན་པོ་བཅས་སུ་བསྔོ་ཞུས་ལྗོན་འདབ་སྦག་རེ་རེ་དང༌། ཆོས་གྲྭ་ཆེན་པོ་དེར་བཞུགས་པའི་རྟེན་གསུམ་ངོ་མཚར་ཅན་སོ་སོའི་མདུན་དུ་བརྒྱ་མཆོད་དང༌། མགོན་ཁང་ཁག་རྣམས་སུ་ས་ལམ་གྱི་བར་ཆད་ཞི་ཞིང་ཐུགས་བཞེད་ལྷུན་གྱིས་གྲུབ་པའི་ཕྱིར་ཆོས་སྲུང་རྣམས་ལ་སྐོང་བ་དང༌།
སྒྲོལ་མ་ལྷ་ཁང་དུ་སྒྲོལ་ཆོག་དང༌། ལྷ་ཁང་ཆེན་མོར་རྣམ་ལྔ་བརྒྱ་མཆོད་དང༌། དགེ་འདུན་འདུས་པ་རྒྱ་མཚོར་མང་ཇའི་བསྙེན་བཀུར་བཅས་བསྒྲུབས་པ་དང༌།
ཞྭ་ལུ་རི་སྦུག་མཆོག་སྤྲུལ་རྡོ་རྗེ་འཆང་ཆེན་པོའི་སྤྱན་སྔར་ལྗགས་བསྔོ་ཞུ་མཚོན་དངུལ་ཊམ་སྲང་ལྔ་དང༌། ལྗོན་ཇ་འཁོར་དྲུག་གཅིག །ཞྭ་ལུ་རི་མཐིལ་གྱི་སློབ་དཔོན་སོ་སོར་བསྔོ་ཞུས་དང༌།
དགོན་དེའི་རྟེན་གསུམ་གྱི་དྲུང་དུ་བརྒྱ་མཆོད་དང༌། དགོན་པར་མང་ཇ་གསུམ་གྱིས་བསྙེན་བཀུར་བ་དང༌། ཚར་ཆེན་རིན་པོ་ཆེའི་གདན་ས་མདར་གྲོང་མོ་ཆེར་རྣམ་ལྔ་བརྒྱ་མཆོད་དང༌།
མཁན་པོར་བསྔོ་རྟེན། འདུས་ཚོགས་སུ་ཀུན་རིག་ཉིན་བཙུགས་ཀྱི་གྲྭ་པ་རེར་ཕྱག་འགྱེད་དངུལ་སྐར་ལྔ་རེ་དང༌། མང་མཁར་ཐུབ་བསྟན་དགེ་འཕེལ་དང༌། མང་མཁར་དར་རྒྱས་དགོན། མང་མཁར་དགོན་པ་ཤར།
མང་མཁར་བསམ་གྲུབ་དགོན། མང་མཁར་གནས་གསང་སྔགས་སྡེ། ལྷ་རྩེ་ཆོས་སྡེ། རྟག་བརྟན་ཕུན་ཚོགས་གླིང༌། རི་ཁྲོད་ཇོ་ནང༌། བཞད་བཀྲ་ཤིས་དགེ་འཕེལ། བཞད་པདྨ་ཆོས་སྡིངས། བཞད་གྲྭ་ཚང་ཆེན་མོ། བཞད་དངུལ་ཆུ།
བཞད་གྲུ་འཛིན། བཞད་ལྟང་དགོན། བཞད་དཔལ་ལྡན་སྡིངས། བཞད་དགོན་གསར། བཞད་དགོན་སྦུག །བཞད་ཆོས་སྒོ། བཞད་འབྲུ་དགོན། བཞད་དགོན་པ་བྱང་བཅས་ཀྱི་དགོན་པ་སོ་སོར་མང་ཇས་བསྙེན་བཀུར་བ་དང༌།
བླ་མ་རྣམས་སུ་བསྔོ་ཞུས་དང་རྟེན་གསུམ་ཕལ་ཆེར་བའི་མདུན་བརྒྱ་མཆོད་དང་བཅས་པ་དང༌། རྒྱང་འབུམ་མོ་ཆེ་དང༌། མང་མཁར་མུ་གུ་ལུང་དུ་རྣམ་གསུམ་བརྒྱ་མཆོད་དང༌། མུས་རབ་འབྱམས་པའི་གདན་ས་བཞད་ཐུབ་བསྟན་ཡངས་པ་

ཅན་དུ་བརྒྱ་མཆོད་དང༌། མཁན་པོ་གསར་རྙིང་དང་སློབ་དཔོན་སོ་སོར་བསྔོ་ཞུས་དང༌། དགོན་པར་མང་ཇ་དང༌། གྲྭ་པ་རེ་ལ་ཕྱག་འགྱེད་དངུལ་སྐར་ལྔ་རེ་དང༌། ཀུན་མཁྱེན་བསོད་ནམས་སེང་གེའི་གདན་ས་རྟ་ནག་ཐུབ་བསྟན་དུ་རྣམ་ལྔ་བརྒྱ་མཆོད།
མཁན་པོ་དང་སློབ་དཔོན་སོ་སོར་བསྔོ་ཞུས་དང༌། འདུས་ཚོགས་སུ་མང་ཇ་དང༌། གྲྭ་པ་རེ་ལ་ཕྱག་འགྱེད་དངུལ་སྐར་ལྔ་རེ་ཕུལ་བ་དང༌། རྟ་ནག་སྒྲོལ་སྦུག་ཏུ་བརྒྱ་མཆོད་དང་དགོན་པར་མང་ཇ།
བྱང་ཆུབ་གླིང་དགོན་སྟོད་སྨད་གཉིས་སུ་བརྒྱ་མཆོད་དང༌། བླ་མར་བསྔོ་རྟེན་དང༌། གྲྭ་བཙུན་རེ་རེར་འགྱེད་སྐར་ལྔ་རེ་དང༌། རབ་བརྟན་ཆོས་ལུང་དུའང་མང་ཇ་འགྱེད་བཅས་དང༌། པཎ་ཆེན་ཤཱཀྱ་མཆོག་ལྡན་པའི་གདན་ས་ཐུབ་བསྟན་གསེར་མདོག་ཅན་དུ་བརྒྱ་མཆོད་དང༌།
དགོན་པར་མང་ཇ་འགྱེད་སྐར་ལྔ་རེ་དང༌། དཔལ་ལྡན་ས་སྐྱའི་གདན་ས་རྩེ་གདོང་ཆོས་སྡེར་རྣམ་གསུམ་བརྒྱ་མཆོད་དང༌། འདུས་ཚོགས་སུ་མང་ཇས་བསྙེན་བཀུར་བ་དང༌།
འགྱེད་གྲྭ་པ་རེར་དངུལ་སྐར་ལྔ་རེ་དང༌། དཔྱལ་ལོ་སོགས་ཀྱི་གདན་ས་ཐར་པ་དགོན་དང༌། པ་རྣམ་དགའ་བ་གདོང༌། ཉང་སྟོད་སྤྱིད་སྦུག་བཅས་སུ་བརྒྱ་མཆོད་དང༌། བླ་མ་སོ་སོར་བསྔོ་ཞུས།
འདུས་ཚོགས་སུ་མང་ཇ་གཉིས་རེ་དང༌། རྒྱལ་རྩེ་དཔལ་འཁོར་ཆོས་སྡེར་རྣམ་ལྔ་བརྒྱ་མཆོད་དང༌། འདུས་ཚོགས་སུ་མང་ཇ་དང༌། མཁན་པོར་བསྔོ་ཞུས་དང༌། དེའི་ནང་གསེས་གུར་པ་གྲྭ་ཚང་དུ་རྣམ་ལྔ་བརྒྱ་མཆོད་དང༌།
བླ་མར་བསྔོ་རྟེན། འདུས་ཚོགས་སུ་མང་ཇ་གསུམ་དང་ཕྱག་འགྱེད་གྲྭ་རེར་དངུལ་ཞོ་རེ། མུས་གླེ་ལུང་ཆོས་སྡེར་བརྒྱ་མཆོད་དང་མང་ཇ་འགྱེད་བཅས། མུས་ཀྱི་སྤྲུ་བྱང་ཆུབ་གླིང་དུ་མང་ཇ་འགྱེད་བཅས།
གཏུམ་སྟོན་བློ་གྲོས་གྲགས་ཀྱིས་བཏབ་པའི་དཔལ་སྣར་ཐང་གི་ཆོས་སྡེ་དང༌། དགོན་པ་བྱང༌། ལྷུན་པོ་རྩེ། གངས་ཅན་ཆོས་སྡེ། ཁྲོ་ཕུ། གནས་ཆོས་སྡེ། བོ་དོང་ཆོས་སྡེ། བྱ་གཤོང༌།
སྙིང་རིའི་སྒྲུབ་སྡེ་ཁག །གནས་ཕུར་མོ་ཆོས་རྫོང་

གི་སྒྲུབ་སྡེ་ཁག །དབེན་སྒང་རི་ཁྲོད་པ། སྲད་ཆོས་འཁོར་གླིང་རྣམས་སུ་མང་ཇ་དང་བླ་མ་སོ་སོར་བསྔོ་ཞུས། རྟེན་གསུམ་སོ་སོར་བརྒྱ་མཆོད་བཅས་དང༌། སྲད་རྒྱུད་པ་དང༌། སྲད་དགོན་ཁྲ། ཤངས་རྒྱ་མཚོ་དགོན།
འབྲས་ཡུལ་སྐྱེད་མོས་ཚལ་རྣམས་ཀྱི་རྟེན་གསུམ་སོ་སོར་བརྒྱ་མཆོད་དང༌། བླ་མ་སོ་སོར་བསྔོ་ཞུས། འདུས་ཚོགས་སོ་སོར་མང་ཇ་དང༌། འགྱེད་གྲྭ་པ་རེ་རེར་དངུལ་སྐར་ལྔ་རེ་བཅས་ཕུལ་བ་དང༌། དབུས་ཕྱོགས་སུ་ཇོ་ཤཱཀ་རྣམ་གཉིས་ཀྱི་གཙོས་རྟེན་གསུམ་ཁྱད་པར་དུ་འཕགས་པ་རྣམས་ཀྱི་སྤྱན་སྔར་མཆོད་འབུལ་གྱི་རྟེན་དུ་བོད་དངུལ་རྡོ་ཚད་གཅིག་བསྐུར་བ་དང༌།
གཞན་ཡང་བདུན་ཚིགས་གཉིས་པ་རྫོགས་པའི་རྗེས་སུ།
སྤྱིར་ཁང་སྟེང་ལ་སོགས་པར་ས་ཆོག་མ་བྱས་ཀྱང་ཆོག་མོད། བྱས་ཀྱང་འགལ་བ་མེད་པར་སེམས་ནས་ས་ཆོག་མདོར་བསྡུས་སྔོན་དུ་འགྲོ་བའི་སྒོ་ནས་གདུང་ཁང་མྱང་འདས་མཆོད་རྟེན་གྱི་དབྱིབས་སུ་བརྩིགས་པ་དང༌།
སྦྱིན་སྲེག་ཀྱང་འབྱོར་པས་ལྕོགས་ན་གསུམ་བཞི་སོགས་བྱས་ཀྱང་འགལ་བ་མེད་པར་སེམས་ནས། འོག་ཏུ་ཀུན་རིག་དང༌། དེ་སྟེང་རྒྱ་ལྕོག་གི་སྟེང་དུ་དཔལ་ཀྱེ་རྡོ་རྗེའི་སྦྱིན་སྲེག་གི་དཀྱིལ་འཁོར་བྲིས་པ་དང༌།
སྔར་ཀྱེ་རྡོ་རྗེའི་སྒོ་ནས་སྐུ་གདུང་རིན་པོ་ཆེར་གནས་ཡིག་གདགས་པ་དང༌། རྣམ་སྣང་དགེས་པ་རྡོ་རྗེར་བསྐྱེད་པ་སོགས་གྲུབ་ཟིན་པ་ཡིན་ནའང༌། ཀུན་རིག་གི་སྔོན་འགྲོའི་རྡོ་རྗེ་སེམས་དཔར་བསྐྱེད་པ་དང༌།
གནས་ཡིག་གདགས་པ་སོགས་བགྱིས་པ་དང༌། དེ་ནུབ་མཆོད་པའི་བྱེ་བྲག་འགའ་ཞིག་དང་བཅས་ཏེ་སྐུ་གདུང་རིན་པོ་ཆེ་གདུང་ཁང་དུ་སྤྱན་དྲངས་པ་དང༌། དེའི་ཕྱི་ཉིན་ཧོར་ཟླ་ལྔ་པའི་ཚེས་གཉིས་ཀྱི་ཐོ་རངས་ཙམ་ནས་ལུང་རིག་སྨྲ་བའི་དབང་ཕྱུག་ཁང་གསར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་ཚོགས་ཀྱི་རྡོ་རྗེ་སློབ་དཔོན་ཆེན་པོར་སྤྱན་དྲངས་ཏེ།
བསྙེན་པ་སོང་བའི་དགེ་སློང་བཅུ་ཕྲག་གཅིག་དང་བཅས་པས་དཔལ་དགྱེས་པ་རྡོ་རྗེའི་སྒོ་

ནས་སྐུ་གདུང་རིན་པོ་ཆེར་ཞུགས་འབུལ་བ་དང༌། བསྟན་པའི་སྣང་བྱེད་བླ་མ་བསྟན་པ་དར་རྒྱས་ཀྱི་དབུ་བྱས་པའི་དགེ་སློང་བརྒྱད་ཀྱིས་བཅོམ་ལྡན་འདས་ཀུན་ཏུ་རིག་པའི་སྒོ་ནས་སྐུ་གདུང་རིན་པོ་ཆེར་ཞུགས་འབུལ་བའི་ཞབས་ཏོག་རྒྱུད་སྡེ་ནས་ཇི་ལྟར་གསུངས་པ་བཞིན་དུ་བསྒྲུབས་ཤིང༌།
དེ་ཉིན་ཐོ་རངས་ནས་བཟུང་ནམ་མཁའ་ཐམས་ཅད་ཁ་དོག་སྣ་ཚོགས་པའི་སྤྲིན་གྱིས་གང་བ་ཞིག་ནི་ངེས་པར་འདུག་ཅིང༌། དགོན་པའི་གྲྭ་པ་ཕལ་ཆེར་ཞིག་གིས་ནི་ད་ནངས་ཐོ་རངས་འཇའ་ཁ་དོག་ལྔ་ལྡན་རྩ་བ་གཅིག་པ་ཤར་ངོས་སུ་བསྟན་ཅིང་རྩེ་མོ་མང་པོར་གྱེས་པ་ནུབ་ཕྱོགས་སུ་ཟུག་པ་ཞིག་ཤར་སོང་བ་དེ་ལྟ་བུ་ནི་སྔར་མཁན་ཆེན་རྡོ་རྗཻ་འཆང་བྱམས་པ་ཀུན་དགའ་བསྟན་འཛིན་གྱི་གདུང་བཞུའི་སྐབས་ཀྱི་འཇའ་ཡིས་ཀྱང་ཆ་ཤས་ཙམ་ཡང་འགྲན་པར་མི་གཟོད་ཅེས་གླེང་འདུག་པ་དང༌།
ཐོག་མར་ཞུགས་འབུལ་བའི་ཚེ་མེ་རང་འབར་ལྟ་བུའི་ཤིན་ཏུ་འབར་སླ་བ་དང༌།
དེ་དུས་ཀྱི་དུད་པ་ནི། ཐོག་མར་གདུང་ཁང་གི་སྟེང་དུ་འཁྱིལ་བ་སྙམ་བྱེད་ཅིང༌། དེ་ནས་དུད་པ་རྣམས་དགོན་པའི་ནུབ་ངོས་ཀྱི་ནམ་མཁར་སོང་ཞིང༌། དེ་ནས་དགོན་པ་ལ་གཡོན་སྐོར་ལན་ཅིག་བྱས་ནས།
མཐར་ནམ་མཁའི་འཇའ་སྤྲིན་རྣམས་དང་དབྱེར་མེད་དུ་འདྲེས་པའི་ཚུལ་གྱིས་ཡལ་བར་གྱུར་ཅེས་ཟེར་བ་དང༌། མེ་ལྕེ་རྣམས་ཀྱང་ཁ་དོག་དཀར་གསལ་འོད་དང་ལྡན་ཞིང༌། གཞན་དུ་འཁྱག་འཁྱོག་མེད་པར་རྩེ་མོ་རྣམས་རྩྭ་ལྗང་གཤིབས་པ་ལྟར་གྱེན་ཁོ་ནར་འབར་བའི་ཡ་མཚན་པ་དང༌།
སྐབས་སྐབས་སུ་བཀྲ་ཤིས་པའི་རི་མོའི་དབྱིབས་ལྟ་བུར་འབར་བ་དང༌། བསྲེག་རྫས་རྣམས་འབུལ་མ་ཚར་གོང་ནས་སྐུ་གདུང་རིན་པོ་ཆེར་མེ་བཞེས་གྲུབ་པའི་ཤིན་ཏུ་སླ་བ་དང༌།
ཁྱད་པར་དྲི་ཞིམ་པོས་དགོན་པའི་གླིང་ཐམས་ཅད་ལ་ཁྱབ་པ་ནི་སྐྱེ་བོ་མཐའ་དག་ལ་མངོན་སུམ་ཚད་མས་གྲུབ་པ་ཉིད་དོ། །དེ་ཉིན་མཁན་རིན་པོ་ཆེ་ཁྲི་ཐོག་པའི་མདུན་གསེར་ཟངས་ལས་གྲུབ་པའི་གོང་མ་དབང་སྡུད་སྙིང་པོའི་སྣང་བརྙན་དང༌།
དངུལ་གྱི་འབྲུ་པར། ཟངས་བུམ་ཁ་མཆུ་ཞབས་གསུམ་དངུལ་ལས་གྲུབ་པ། ཕྱག་ཏིང་

དངུལ་ཐག་ཅན་དང༌། གསེར་ཌར་དངུལ་ཤན་མ། རོལ་མོ་ཆ། མཛོད་གོས་དམར་སེར་གྱིས་ཤན་པའི་སྐུ་སྦྱར་མེ་ལོང་མ། སྲབ་ཐེར་གྱི་ཆོས་གོས། ལེ་ནའི་སྐུ་གཟན། ཞབས་ལྷྭམ་འཇའ་ཆེན། ནམ་ཐོང་ཕྱར་བ། ཇ་འཁོར་དྲུག་གཉིས།
འབྲས་དོ་སོགས་ཕུལ་བ་དང༌། བླ་མ་བསྟན་པར་ནང་གོས་ཀྱི་སྟོད་རྩེ་དང༌། ཇ་སྦག་གཉིས་སོགས་ཕུལ་བ་དང༌། དེ་བྱིང་ཐམས་ཅད་ལའང་རྣམ་གཞག་དང་ཡོན་འབུལ་ལ་སོགས་པ་ཤིན་ཏུ་ཟབ་པར་བགྱིས་སོ། །དེ་ནས་མཆོད་པ་དང་བཅས་ཏེ་ཞག་བདུན་སོང་བའི་མཐར་གདུང་ཁང་ཞལ་ཕྱེ་བ་ན།
གདུང་རུས་ནི་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་གྱི་སྐབས་ལྟར་ཉུང་ཙམ་ཞིག་ལས་མ་མཆིས་སོ། །དེའི་རྗེས་སུ་རྒྱུད་སྡེ་རྣམས་ནས་ཇི་ལྟར་བཤད་པ་བཞིན་གྱིས་གདུང་རུས་རྣམས་བཏུས་ཏེ་དཔལ་ཀྱེ་རྡོ་རྗེའི་སྒོ་ནས་བསྒྲུབས་པའི་བུམ་ཆུས་སྐུ་ཁྲུས་གསོལ་བ་དང༌།
དཔལ་ཀུན་རིག་གི་རྩ་རིག་འབུམ་ཕྲག་འགྲོ་ངེས་བགྱིས་པའི་བུམ་ཆུས་ཡང་ཡང་སྐུ་ཁྲུས་གསོལ་ཞིང༌།
སླར་གདུང་རུས་རྣམས་ཞིབ་པར་བཏགས་ཏེ་རིན་པོ་ཆེའི་ཕྱེ་མ་དང༌། དྲི་ཞིམ་པོའི་ཆུས་སྤྲུས་པའི་འཇིམ་པ་གཙང་མ་དང་ལྷན་ཅིག་ཏུ་བསྲེས་ཏེ། འཇིམ་པ་བྱིན་རླབས་སྔོན་དུ་འགྲོ་བས་བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་དང་བཅས་པའི་སྐུ་འདྲ་མང་དུ་སྤར་བཏབ་ཅིང་དེ་རྣམས་ལའང་རབ་ཏུ་གནས་པ་བརྒྱ་ཚར་འགྲོ་ངེས་བགྱིས་པ་དང༌།
ཡང་གདུང་ཐལ་རྣམས་ལའང་གདུང་རུས་ཤིན་ཏུ་ཞིབ་པ་ཕྲན་བུ་འདྲེས་སྣང་བས་དེ་དག་ཀྱང་ཤིན་ཏུ་ཞིབ་པར་བཏགས་ཤིང་དྲི་ཞིམ་པོའི་ཆུས་སྤྲུས་པའི་འཇིམ་པ་དང་བསྲེས་ཏེ།
འཇིམ་པ་བྱིན་རླབས་སྔོན་དུ་འགྲོ་བའི་སྒོ་ནས་རིགས་ལྔའི་ས་བོན་དང༌།
གཙུག་ཏོར་དྲི་མེད་ཀྱི་གཟུངས་དང༌། རྟེན་འབྲེལ་སྙིང་པོ་བཅས་ཀྱི་གཟུངས་གཞུག་དང་ལྡན་པའི་སཱཙྪ་ཁྲི་ཕྲག་བརྒྱད་ལྷག་ཙམ་བཞེངས་ཤིང༌། དེ་ཐམས་ཅད་ལའང་རབ་ཏུ་གནས་པ་བགྱིས་པ་

དང༌། ཁྱད་པར་ལོ་དེའི་ཧོར་ཟླ་བརྒྱད་པའི་ནང་ཕྱི་རྟེན་ཁང་བུ་བརྩེགས་པའི་མཆོན་རྟེན་བཞེངས་པར། ཐོག་མར་ས་ཆོག་མདོར་བསྡུས་དང༌། ས་བདག་ལྟོ་འཕྱེའི་ཐིག་དང༌། གཏེར་བུམ་གཞུག་པ་སོགས་སྔོན་དུ་འགྲོ་བས་མཆོད་རྟེན་གྱི་ཕྱགས་ཚད་རྣམས་ངོར་ཆེན་རྡོ་རྗེ་འཆང་ཡབ་སྲས་ཀྱི་བཞེད་པ་ཇི་ལྟ་བ་བཞིན་དུ་བགྱིས་པ་དང༌།
དེའི་ནང་དུའང་མཚན་ཉིད་དང་ལྡན་པའི་སྲོག་ཤིང་ལ་ཇི་སྐད་བཤད་པ་ལྟར་གྱི་གཟུངས་གཞུག་པ་དང༌།
འབྲི་བ་སོགས་དང༌། ཁྱད་པར་བླ་མ་བརྒྱུད་པའི་མཚན་འབུམ་ནས་བཟུང༌། ཆོས་སྲུང་ནོར་ལྷ་དང་བཀྲ་ཤིས་ཀྱི་བར་ཐམས་ཅད་ཀྱི་གོ་རིམ་མ་འཕྱུགས་པ་གོང་མའི་ཕྱག་ལེན་ཇི་ལྟ་བ་བཞིན་དང༌། འོག་ཏུ་གནོད་སྦྱིན་འཁོར་ལོ་དང་ནོར་ལྷའི་གཏེར་བུམ་བཅས་དང༌།
ཁྱད་པར་སཱཙྪ་རྣམས་ཀྱང་ཡོངས་སུ་རྫོགས་པ་བཞུགས་སུ་གསོལ་ཞིང༌། དེ་དག་ཀྱང་ས་རྡོ་སྤུངས་པ་ལྟ་བུ་མ་ཡིན་པར་རེ་རེ་ནས་པད་སྤུངས་མཆོད་རྟེན་ཤར་དུ་བསྟན་ཏེ་བསྒྲིགས་པ་དང༌།
སྟར་རེ་བསྒྲིགས་ཚར་བའི་རྗེས་སུ་སཱཙྪ་རབ་གནས་མདོར་བསྡུས་རེའང་བགྱིས་པ་དང༌། དེ་དག་གི་བར་ཐམས་ཅད་ཀྱང་གསང་དང་ཤུག་ཕྱེ་ཁོ་ནས་བཀང་བ་སོགས་མདོར་ན་ཚུལ་བཞིན་དུ་བཞེངས་པའི་མཆོད་རྟེན་ལ་དགེ་སློང་བཅུས་ཚེ་དཔག་ཏུ་མེད་པ་ལ་བརྟེན་པའི་རབ་ཏུ་གནས་པ་བགྱིས་པ་དང༌།
ཡང་ཧོར་ཟླ་ལྔ་པའི་མཇུག་ནས་བཟུང་སྟེ་རྟ་ནག་ལྷ་བྲིས་པས་གཙུག་ལག་ཁང་དུ་བཤམ་རྒྱུའི་དུས་ཐང་རིན་པོ་ཆེ་ཆེ་ལེགས་ཤིན་ཏུ་སྒྲོས་གཙང་བ་ཟླ་བ་གསུམ་དང་ཞག་ལྔའི་བར་དུ་བཞེངས་ཏེ།
གོང་གཤམ་ཞལ་ཁེབས་སོགས་ཀྱང་ཕུན་སུམ་ཚོགས་པར་བགྱིས་པ་དང༌། ཡང་རྩེ་གདོང་ནས་བཟོ་རིག་མཁས་པ་མི་བཞི་བོས་ཏེ་ཧོར་ཟླ་དགུ་པའི་ཚེས་བརྒྱད་ནས་བཟུང༌།
ནང་རྟེན་འདྲ་སྐུ་རིན་པོ་ཆེ་གསེར་ཟངས་ལས་གྲུབ་པ་སྐུ་དངོས་མདའ་ཚད་ཙམ་ཁྲི་རྒྱབ་དང་བཅས་པ་དང༌། རིན་ཆེན་གཉིས་པ་འདེགས་སྲང་བརྒྱད་ཅུ་ལས་གྲུབ་པའི་པདྨ་སྤུངས་པའི་མཆོད་རྟེན་མདའ་ཚད་ཙམ་པ་ལ་རིན་པོ་ཆེ་དུ་མའི་ཕྲས་

མཛེས་པར་སྤུད་པ་བཅས་ཀྱང་ཟླ་བ་གསུམ་གྱི་ཁོངས་སུ་ཤིན་ཏུ་སྒྲོས་གཙང་བར་བཞེངས་གྲུབ་པ་ལ་ཡུངས་འབྲུ་ལྟ་བུའི་རིང་བསྲེལ་དང༌། སྐུ་འདྲ་ལི་མ་དང༌། བྱིན་རྟེན་ཁྱད་པར་དུ་འཕགས་པ་འགའ་ཞིག་དང༌། སྲོག་ཤིང་མཚན་ཉིད་དང་ལྡན་པ་དང༌།
བླ་མ་བརྒྱུད་པའི་མཚན་ཉིད་འབུམ་ནས་བཟུང་སྟེ་བཀྲ་ཤིས་ཀྱི་བར་རྒྱུད་སྡེ་བཞི་དང་འབྲེལ་བའི་གཟུངས་བསམ་ལས་འདས་པ་དང༌། སྐུ་གདུང་ཡིད་བཞིན་ནོར་བུའི་ཆ་ཤས་ལས་གྲུབ་པའི་སྐུ་འདྲ་རྣམས་ཀྱིས་ཕྱུར་བུར་བཀང་སྟེ།
ཚུལ་བཞིན་དུ་བསྒྲུབས་པའི་ནོར་ལྷའི་གཏེར་བུམ་དང༌། གནོད་སྦྱིན་འཁོར་ལོས་ཞབས་བསྡམས་པའི་བར་རྗེ་བཙུན་གོང་མའི་ཕྱག་ལེན་ཇི་ལྟ་བ་བཞིན་བགྱིས་པ་ཡིན་ནོ།
།དེ་དག་གི་ཚེ་བཟོ་བོ་ཐམས་ཅད་ལའང་འཛུགས་སྟོན་དང༌། བར་སྟོན་དང༌། གསེར་སྟོན་དང༌། གྲོལ་སྟོན་སོགས་ཤིན་ཏུ་ཟབ་པ་དང༌། རྒྱུན་གྱི་བཟའ་བཏུང་ཕུན་སུམ་ཚོགས་པ་དང༌། ཡོན་དང་གནང་སྦྱིན་ལ་སོགས་པས་ཤིན་ཏུ་ཡིད་ཚིམ་པར་བགྱིས་སོ།
།དེ་དག་གི་སྐབས་སུའང་བར་ཆད་ཀྱི་རྣམ་པ་ཅུང་ཟད་ཙམ་ཡང་མེད་ཅིང༌། མཐུན་རྐྱེན་རྣམས་ཀྱང་འབད་རྩོལ་ཆེར་མི་དགོས་པར་ཤུགས་ཀྱིས་འགྲིག་པ་སོགས་མདོར་ན་ཚེགས་ཆུང་ངུས་བདེ་བླག་ཏུ་གྲུབ་པ་ནི་རྗེ་ཉིད་ཀྱི་ཐུགས་རྗེ་ཁོ་ན་ཡིན་པར་གདོན་མི་ཟའོ།
།གཞན་ཡང་ཞི་བར་གཤེགས་པ་ནས་བཟུང༌། དེང་སང་གི་བར་ཕལ་ཆེ་བར་ཟླ་རེ་བཞིན་དུས་ཆེན་དང་བསྟུན་ཏེ་དགེ་སློང་ཁ་ཤས་ཀྱིས་བླ་མ་མཆོད་པ་མ་ཆག་པར་བགྱིས་པ་དང༌།
ཁྱད་པར་བཤད་མ་ཐག་པའི་དུས་ཐང་དང༌། འདྲ་སྐུ་དང༌། དངུལ་གདུང་རྣམས་ལ་ཐོག་མར་བདག་ཅག་དགེ་སློང་བཅུས་ཚེ་དཔག་ཏུ་མེད་པ་ལ་བརྟེན་པའི་རབ་ཏུ་གནས་པ་ཉིན་གང་མ་ཞིག་བགྱིས་པ་དང༌།
དེ་རྗེས་ཤིང་གླང་ས་ག་ཟླ་བའི་ཚེས་གཅིག་ནས་བཟུང༌། བདག་ཅག་དགེ་སློང་བཅུ་གཅིག་གིས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ་སྒྲུབ་མཆོད་དང་འབྲེལ་བར་བཟང་པོ་དྲུག་ལྡན་གྱི་རབ་ཏུ་གནས་པ་ཤིན་ཏུ་རྒྱས་པ་ཉིན་བདུན་པ་

ཞིག་བགྱིས་པ་དང༌། དེ་དག་གི་ཚེའང་ཉིན་རེ་བཞིན་རྣམ་གསུམ་བརྒྱ་མཆོད་དང་བཅས་པའི་མཆོད་པ་ཤིན་ཏུ་རྒྱས་པ་དང༌། དགེ་འདུན་རྣམས་ལའང་བསྙེན་བཀུར་ཕུལ་དུ་ཕྱིན་པ་བསྒྲུབས་པ་དང༌། ཁྱད་པར་ཟླ་བ་དེའི་ཚེས་བཅུའི་ཉིན་དགེ་སློང་རགས་བསྡུས་ཀྱི་སེར་སྦྲེང་དང་བཅས་ཏེ་འདྲ་སྐུ་རིན་པོ་ཆེ་དང༌།
དུས་ཐང་གཉིས་ལམ་འབྲས་ལྷ་ཁང་དང༌། གཙུག་ལག་ཁང་དུ་གདན་དྲངས་ཏེ། དེའང་འདྲ་སྐུ་རིན་པོ་ཆེར་ནང་གོས་དམར་སེར་ལས་གྲུབ་པའི་སྣམ་སྦྱར་ལ་སོགས་པའི་ན་བཟས་བཀླུབས་ཏེ་ལམ་འབྲས་ལྷ་ཁང་དུ་བཞུགས་སུ་གསོལ་ཞིང༌།
དེའི་སྐུ་མདུན་རིན་ཆེན་གཉིས་པ་འདེགས་སྲང་བཞི་དང་ཞོ་བརྒྱད་ལས་གྲུབ་པའི་ཕུད་ཀོང་དང༌།
དངུལ་སྲང་ལྔ་དང་ཞོ་བརྒྱད་ལས་གྲུབ་པའི་སྤྱི་བླུགས་དང༌། དངུལ་སྲང་ལྔ་དང་ཞོ་གསུམ་ལས་གྲུབ་པའི་འབྲུ་བར་དང༌། དངུལ་སྲང་བཅུ་གཅིག་དང་ཞོ་ལྔ་ལས་གྲུབ་པའི་དཀར་འཛིན་གྱི་སྟེང་ཞལ་དཀར་ཡུ་རིང་ཟས་སྣས་བཀང་བ་དང༌།
དངུལ་སྲང་བདུན་དང་ཞོ་དོ་ལས་གྲུབ་པའི་བཟེད་ཞལ་དང༌། དངུལ་སྲང་བཅོ་བརྒྱད་ལས་གྲུབ་པའི་བུམ་པ་ཆ་ལ་ཁ་རྒྱན་བུམ་གོས་དང་བཅས་པ་དང༌། རྡོལ་དྲིལ་གསེར་མགོ་ཅན་དང༌། ཌ་མ་རུ་དངུལ་དཀྲིས་ཅན་དང༌།
ཕྱག་ཏིང་དངུལ་ཐག་ཅན་དང༌། དངུལ་ཐོད་ཁེབས་སྟེགས་གསེར་ཟངས་ལས་གྲུབ་པ་རྣམས་སྦྱོར་འཇགས་ཞུས་པ་དང༌། དེ་ཉིན་ནས་བཟུང་ཉིན་ལྔ་ལ་ཉིན་རེ་བཞིན་རྣམ་ལྔ་བརྒྱ་མཆོད་དང་བཅས་ཏེ་ལམ་འབྲས་ལྷ་ཁང་དུ་དགེ་སློང་བཅུ་རེས་བླ་མ་མཆོད་པ་བགྱིས་པར་བསྙེན་བཀུར་ཕུན་སུམ་ཚོགས་པ་བསྒྲུབས་པ་དང༌།
ཡང་ཚེས་བཅུ་ནས་བཟུང་ཉིན་གསུམ་ལ་ཨེ་ཝྃ་པའི་གཙུག་ལག་ཁང་དུ་ཉིན་རེ་བཞིན་རྣམ་གསུམ་བརྒྱ་མཆོད་དང་བཅས་ཏེ་དགེ་འདུན་གང་ཡོད་ཀྱིས་བླ་མ་མཆོད་པ་ཚོགས་པར་ཉིན་གཉིས་ལ་གྲྭ་པ་རེར་ཕྱག་འགྱེད་དངུལ་ཊམ་ཕྱེད་རེ་ཕུལ་བ་དང༌།
ཉིན་གཅིག་ལ་གྲྭ་པ་རེར་དངུལ་ཊམ་རེ་ཕུལ་བ་སོགས་བསྙེན་བཀུར་ཤིན་ཏུ་བཟང་བར་བགྱིས་པ་ཡིན་ནོ།
།དེ་ལྟ་བུའི་དུས་ཀྱི་

ཚེའང༌། ཐོག་མར་དགུང་ཞག་སྐབས་ཀྱི་བདུན་རེ་རེ་རྫོགས་མཚམས་སུ་རེས་ཉི་གུར་ཕུབ་པ་དང༌། རེས་འཇའ་ཁ་དོག་ལྔ་ལྡན་ཤར་བ་སོགས་མ་ཆད་པར་བྱུང་ཞིང༌། རབ་གནས་ཀྱི་སྐབས་ཀྱང་འཇའ་ཁ་དོག་ལྔ་ལྡན་འདྲ་ཤར་བ་དང༌།
འདྲ་སྐུ་རིན་པོ་ཆེ་དང་དུས་ཐང་བཅས་བླ་བྲང་གཞུང་དུ་གདན་དྲངས་པའི་སྐབས་ཀྱང་གློ་བུར་དུ་འཇའ་ཁ་དོག་ལྔ་ལྡན་ཤར་བ་སོགས་ངོ་མཚར་བའི་ལྟས་ཀྱང་འགའ་རེ་བྱུང་ངོ༌། །གཞན་ཡང་སྔ་ཕྱིར་ཨེ་ཝྃ་པའི་བླ་བྲང་ཁག་རྣམས་དང༌།
ཐར་རྩེ་རང་གི་གྲྭ་ཚང་དང་ལྟོས་རིགས་རྣམས་ནས་གདུང་འབུལ་བྱུང་བ་ཐམས་ཅད་ཀྱང་གོང་གི་དགེ་ཚོགས་རྣམས་སུ་སྨིན་ངེས་ཞུས་པ་ཡིན་ཅིང༌། གཞན་ཕྱོགས་ཐ་དད་པ་ནས་མགོན་པོ་གང་གི་ཐུགས་སྲས་སུ་གྱུར་པ་རྣམས་ཀྱིས་ཟབ་དགོངས་དབྱིངས་སུ་རྫོགས་པའི་སླད་དུ་ལེགས་བྱས་ཀྱི་སྒོ་འཕར་ཡངས་པོར་ཕྱེས་པའི་ཚུལ་རྣམས་ནི་རེ་རེ་ནས་སྨོས་ཀྱིས་མི་ལང་ངོ༌།
།མདོར་ན་བདག་ཅག་གི་དཔལ་ལྡན་བླ་མ་དམ་པ་མཁས་དང་གྲུབ་པ་ཡོངས་ཀྱི་འཁོར་ལོས་སྒྱུར་བ་འདིའི་ཕྱོགས་སུ་བདག་ཅག་རྣམས་ཀྱི་ལུས་ལོངས་སྤྱོད་དུས་གསུམ་བསགས་པའི་དགེ་ཚོགས་དང་བཅས་པ་ཐམས་ཅད་བསྐལ་པ་བརྒྱ་ཕྲག་མང་པོར་ཉིན་རེ་བཞིན་བྱེ་བ་ཕྲག་མང་པོ་བཏང་ཡང་བཀའ་དྲིན་གྱི་ཆ་ཤས་ཙམ་ཡང་འཚོ་བར་མི་ནུས་མོད།
འོན་ཀྱང་རེ་ཞིག་བདག་ཅག་རྣམས་ཀྱི་ནུས་པ་ནི་དེ་ཙམ་དུ་ཟད་དོ། །དེ་ལྟར་ཀུན་རྫོབ་ཏུ་གདུལ་བྱ་ཚུ་རོལ་མཐོང་བ་རྣམས་ཀྱི་སྣང་ངོར་ཡོངས་སུ་མྱ་ངན་ལས་འདའ་བ་ཆེན་པོའི་ཚུལ་བསྟན་པར་གྱུར་མོད།
མགོན་པོ་གང་གི་ཐུགས་རྗེ་ལ་སྐྱོ་བ་དང་དུབ་པ་མི་མངའ་ཤིང༌། གདུལ་བར་བྱ་བའི་སེམས་ཅན་ལའང་མུ་དང་མཐའ་མེད་པའི་ཕྱི་དུས་འཁོར་བ་ཇི་སྲིད་གནས་པ་དེ་སྲིད་ཀྱི་བར་དུ་གདུལ་བྱ་རྣམས་ཀྱི་ཁམས་དང་བསམ་པ་དང་བག་ལ་ཉལ་དང་རྗེས་སུ་མཐུན་པར་སྤྲུལ་པ་སྣ་ཚོགས་པའི་སྒོ་ནས་སེམས་ཅན་གྱི་དོན་རྒྱུན་མི་འཆད་པར་འབད་མེད་ལྷུན་གྲུབ་ཏུ་འབྱུང་

བ་ཡིན་ཏེ་ཆོས་ཀྱི་རྒྱལ་པོ་འཕགས་པ་རིན་པོ་ཆེས། འཁོར་བ་ཇི་སྲིད་གནས་ཀྱི་བར། །རྣམ་པར་འཕྲུལ་པ་སྣ་ཚོགས་ཀྱིས། །དེ་སྲིད་དེ་ཡི་དོན་མཛད་པ། །ཕྲིན་ལས་དབང་ཕྱུག་ལ་ཕྱག་འཚལ། །ཅེས་གསུངས་པ་ལྟར་དང༌།
རྒྱུད་བླ་མ་ལས་ཀྱང༌། གདུལ་བྱའི་ཁམས་དང་འདུལ་བའི་ཐབས་དང་ནི། །གདུལ་བྱའི་ཁམས་ཀྱི་འདུལ་བའི་བྱ་བ་དང༌། །དེ་ཡི་ཡུལ་དང་དུས་སུ་གཤེགས་པ་ལ། །ཁྱབ་བདག་རྟག་ཏུ་ལྷུན་གྱིས་གྲུབ་པར་འཇུག
།ཅེས་གསུངས་པ་ལྟར་རོ། །ཀྱེ་མ་སྐྱེ་རྒུའི་བསོད་ནམས་ནི། །འབབ་ཆུ་ཟད་པའི་རྫིང་བཞིན་ཏེ། །འདྲེན་པ་ལན་ཅིག་རྙེད་པ་ཡང༌། །གཟིགས་པ་གཞན་དུ་ཕྱོགས་པར་གྱུར། །ཇི་བཞིན་གཟིགས་པའི་ཆུ་གཏེར་ནི།
།སྙིང་རྗེའི་དྲི་བཞོན་གྱིས་བསྲུབས་ཏེ། །ཚད་མར་གྱུར་པའི་ཚིག་གི་ཟླ། །འགྲོ་འདིའི་བློ་མུན་སེལ་ཕྱིར་སྤྲོས། །བདེན་པའི་གསུང་གི་བསིལ་ཟེར་གྱིས། །འགྲོ་འདིའི་རབ་རིབ་ཀུན་བསལ་ཡང༌། །སླར་ཡང་སོམ་ཉིའི་མུན་སྤྲོ་བའི།
།ཀྱེ་མ་འགྲོ་བའི་ལས་འདི་ཅི། །གཟོད་ནས་སྐྱེ་རྒ་ན་འཆི་བཞིའི། །རྦ་ཀློང་འཁྲུགས་པའི་ཆུ་གཏེར་ལས། །བརྒལ་ཡང་འགྲོ་འདི་འཁོར་བ་ལས། །ཡིད་འབྱུང་སླད་དུ་བསྙུན་ཚུལ་བསྟན།
།དཀར་ཕྱོགས་བདུད་རྩི་ལྟར་བགྱིད་པའི། །ལྷ་རྣམས་མྱ་ངན་ཁུར་འཛིན་ཅིང༌། །རྒྱལ་ཀུན་མགོན་མེད་ལ་གཟིགས་པའི། །སྤྱན་ནི་སྙིང་རྗེའི་ཆུ་ཡིས་བརླན། །དེ་མཐོང་བདག་ཅག་རྣམས་ཀྱི་སྙིང༌།
།དུམ་བུར་མི་འགས་རྡོ་རྗེའམ་ཅི། །འོན་ཏེ་ཡིད་སྲུབས་དཔུང་ཚོགས་ཀྱིས། །རིག་སྔགས་བྱིན་པ་ཡོང་མི་ཤེས། །རྒྱལ་གསུང་ཐབས་ཚུལ་སྣ་ཚོགས་ཀྱིས། །རྩ་གསུམ་ལྷ་ཡི་བྱིན་བསྐུལ་ཡང༌། །ལུང་བསྟན་བདེན་པའི་རི་མོ་ནི།
།ནམ་ཡང་ཟུབ་པ་ཉིད་མ་གྱུར། །ནམ་ཞིག་འགྲོ་འདིའི་བདེན་འཛིན་གྱི། །འཁྲི་ཤིང་དྲུང་ནས་འབྱིན་པའི་སླད། །བདེ་སྟོང་ཟུང་

འཇུག་ཏིང་འཛིན་རོ། །ཞག་གསུམ་བར་དུ་རྣམ་པར་མྱངས། །དེ་ནས་མཐའ་གཉིས་སྤངས་པ་ཡི། །གྲུབ་པའི་དགེ་མཚན་བརྙེས་བཞིན་དུ། །རྒྱལ་བ་སྲས་དང་བཅས་པ་དང༌། །ལྷན་ཅིག་མཆོག་གི་གྲོང་དུ་གཤེགས། །ཀྱེ་མ་བླང་དོར་སྟོན་བྱེད་པའི།
།སྨྲ་བའི་ཉི་མ་ནུབ་གྱུར་པས། །གངས་ལྗོངས་འགྲོ་འདི་གླིང་བར་གྱི། །མུན་པའི་ནང་དུ་ལྷུང་བ་བཞིན། །ཀྱི་ཧུད་འཁོར་བའི་ནད་འཕྲོག་པའི། །ཆོས་ཀྱི་སྨན་པ་དེ་བཤེགས་པས།
།སྲིད་པའི་ཟུག་རྔུས་མནར་བ་ཡི། །གངས་ཅན་འགྲོ་འདི་མགོན་མེད་གྱུར། །མ་ལ་རིན་ཆེན་སྣང་བ་དང༌། །ཉི་ཟླའི་འོད་ཀྱིས་མི་སེལ་བའི། །བཟོད་དུ་མེད་པའི་མྱ་ངན་གྱི། །མུན་པ་ཆེ་འདི་སུ་ཡིས་བྱས༌།
།ཀྱི་ཧུད་གླང་པོས་ཆུ་སྐྱེས་རྣམས། །བཅོམ་པའི་པདྨོའི་རྫིང་བཞིན་དུ། །མྱ་ངན་མེ་ལྕེས་ཡིད་བསྲེགས་པའི། །བདག་ཅག་གདུང་བ་ངན་སོང་བཞིན། །མགོན་ཁྱོད་གཟོད་ནས་འགྲོ་བ་ལ། །ཕན་པ་སྒྲུབ་པར་དམ་བཅས་རྫུན།
།གཞན་དུ་ཁྱོད་ལ་བརྟེན་པ་ཡི། །མྱ་ངན་ཁུར་འདི་ག་ལས་འོང༌། །ངོ་མཚར་སྒྱུ་མའི་ཚོན་རིས་ཀྱིས། །སྐལ་བཟང་སྤྲོ་བ་སྐྱེད་བསྲིངས་ཀྱང༌། །མགོན་བྲལ་བདག་ཅག་རྣམས་ཀྱི་སྙིང༌། །ལྷག་པར་མྱ་ངན་ཚེར་མས་གདུངས།
།འོན་ཀྱང་འཁོར་འདས་ཆོས་ཐམས་ཅད། །སེམས་ཀྱི་ཆོ་འཕྲུལ་ཡིན་ཞེས་གསུངས། །དེ་ཕྱིར་དམ་པའི་དོན་ཉིད་དུ། །གཤེགས་བཞུགས་འདུ་འབྲལ་ཡོད་མ་ཡིན། །དོན་འདི་བདག་ཅག་རྣམས་ཀྱི་ཡིད།
།དབུགས་འབྱིན་སྩོལ་བའི་སྨན་གྱི་མཆོག །འཁྲུལ་པ་གཅོད་པའི་སྟྭ་རེ་དང༌། །བྱིན་རླབས་འགུགས་པའི་ཕོ་ཉའང་ཡིན། །ཡིད་བཞིན་ནོར་དང་དཔག་བསམ་གྱི། །ཁེངས་པའི་རི་བོ་སྙིལ་བྱེད་པའི། །འགྲོ་འདིའི་བསོད་ནམས་ཞིང་མཆོག་ཏུ།
།བཞག་པའི་སྐུ་གདུང་རིན་པོ་ཆེར། །རྒྱལ་བ་འགྲོ་ལ་ཕན་མཛད་ཀྱིས། །རྒྱུད་དུ་ཇི་སྐད་གསུངས་པ་

ལྟར། །སྲི་ཞུའི་བྱ་བ་ཐམས་ཅད་ཀྱང༌། །ཚོགས་གཉིས་རྫོགས་པའི་སླད་དུ་བསྒྲུབས། །གངས་ཅན་སྐྱེ་རྒུའི་བསོད་ནམས་ཀྱིས། །མགྲོན་དུ་ཉེ་བར་ཁུག་པ་ཡི། །དབུས་གཙང་ལྗོངས་ཀྱི་རྟེན་གསུམ་དང༌། །བླ་མ་དགེ་འདུན་བཅས་རྣམས་ལ།
།མཆོད་དང་བསྙེན་བཀུར་བསྟབས་པ་ཡི། །བསོད་ནམས་ཟླ་ཤེས་གཞོན་ནུའི་འོད། །སྔོན་བསགས་སྡིག་པའི་མུན་པ་རྣམས། །ཟིལ་གྱིས་གནོན་ལ་ཆས་པ་བཞིན། །དད་པའི་ནོར་གྱིས་རྒྱུད་ཕྱུག་པའི།
།སྐལ་བཟང་ཐར་པར་ཆས་རྣམས་ཀྱིས། །བསོད་ནམས་གསོག་པའི་ཞིང་མཆོག་ཏུ། །ངོ་མཚར་འབར་བའི་རྟེན་རྣམས་བཞེངས། །འབད་རྩོལ་མེད་པར་ཡིད་བཞིན་དུ། །རྗེས་ཀྱི་བྱ་བ་ཀུན་འགྲུབ་པ། །མགོན་ཁྱོད་བྱིན་རླབས་མཐུ་ཁོ་ནར།
།ངེས་པའི་ཀ་བ་སྙིང་ལ་ཚུགས། །ཚུར་མཐོང་གདུལ་བྱ་འདུལ་བའི་སླད། །མཛད་པའི་ཐ་མ་འདི་བསྟན་ཡང༌། །དོན་དམ་འཁོར་བ་མ་སྟོང་བར། །དེ་སྲིད་འགྲོ་དོན་རྒྱུན་མི་འཆད། །ཕྱོགས་འདིའི་མགོན་མེད་གདུལ་བྱ་ལ།
།རྗེས་བརྩེའི་ཤིང་རྟས་ཉེར་དྲངས་ཏེ། །སྤྲུལ་པའི་ཟླ་གཞོན་མྱུར་ཤར་ནས། །ཕན་བདེའི་ཀུ་མུད་རྒྱས་པར་མཛོད། །སྔོན་བྱོན་རྒྱལ་བ་ཐམས་ཅད་ཀྱིས། །བསྒྲལ་བར་མ་ནུས་བདག་ལྟ་བུའི།
།འགྲོ་རྣམས་དེང་ནས་བྱང་ཆུབ་བར། །ཁྱོད་ཀྱིས་རྗེས་སུ་འཛིན་གྱུར་ཅིག །དེ་མཐུས་ཚེ་རབས་ཐམས་ཅད་དུ། །ཡོངས་རྫོགས་བསྟན་པའི་སྒོར་ཞུགས་ཤིང༌། །བྱང་ཆུབ་སྤྱོད་མཆོག་རྒྱ་མཚོ་ཡིས།
།དོན་གཉིས་མྱུར་དུ་འགྲུབ་པར་ཤོག། །།དེ་ལྟར་ཛམ་བུའི་རྐང་འཐུང་གིས་ཉེ་བར་མཚན་པའི་ལྗོངས་འདིར་ཕན་བདེའི་ཉི་མ་གསར་དུ་འཆར་བའི་སླད་དུ་བསམ་བཞིན་དུ་སྐུའི་སྐྱེ་བ་བཞེས་པ་བདག་ཅག་གི་དཔལ་ལྡན་བླ་མ་དམ་པ་གྲུབ་པའི་འཁོར་ལོས་སྒྱུར་བ་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོའི་ཞལ་སྔ་ནས་ཀྱི་རྟོགས་པ་བརྗོད་པ་སོ་སོ་སྐྱེ་བོའི་བློ་ཡི་སྤྱོད་ཡུལ་དུ་གྱུར་པ་རྣམས་རེ་ཞིག་

བཀོད་ཟིན་ཏོ།། །།སླར་སྨྲས་པ། ངོ་མཚར་མཁྱེན་བརྩེ་ནུས་པའི་ཆུ་ཀླུང་ཇི་སྙེད་གཅིག་ཏུ་འཁྱིལ་བ་ལས། །ངོ་མཚར་བཤད་སྒྲུབ་དཔག་བསམ་ལྗོན་པ་སྔོན་མེད་གསར་དུ་སྐྱེད་བསྲིངས་པས། །ངོ་མཚར་ཕན་བདེའི་འདོད་རྒུ་སྦྱིན་ལ་ཙིནྟཱ་མ་ཎིས་མཚོན་མིན་པ།
།ངོ་མཚར་མི་ཟད་དུ་མའི་གཏེར་གྱུར་དཔལ་ལྡན་བླ་མར་ཕྱག་བགྱིའོ། །གང་གི་རྣམ་ཐར་ཡོན་ཏན་རིན་ཆེན་གཏེར། །ཡིད་འཕྲོག་དོན་གྱི་ལྟད་མོ་འབུམ་འབྱིན་པ།
།དེ་ཀུན་ཚིག་གི་སྲད་བུར་བརྒྱུ་བ་ལ། །རྒྱལ་བ་རྣམས་ཀྱང་ངལ་བའི་རྣམ་པ་འཛིན། །འོན་ཀྱང་བདག་བློའི་ཁབ་ཀྱི་བུ་ག་རུ། །ཆུད་པའི་རྟོགས་བརྗོད་ཕྲ་རབ་རྡུལ་ལྟ་བུ། །འདི་གཏན་ཕོངས་པའི་གདུང་བ་སེལ་བ་གང༌།
།སྡེབ་ལེགས་ཚིག་གི་རྒྱལ་མཚན་རྩེ་ལ་བཀོད། །འདི་ན་གང་མཚན་རྣ་བར་ལྷུང་བ་ཡང༌། །སྐྱེ་བ་བརྒྱ་ཕྲག་མང་པོར་རྙེད་དཀའ་ན། །རྣམ་ཐར་དྲན་བཞིན་གསོལ་བ་བཏབ་པའི་མོད། །རྣམ་གྲོལ་འདོད་རྒུ་སྦྱིན་ལ་སོམ་ཉི་ཅི།
།དེ་སླད་འཁོར་བས་བྱས་པའི་དཔལ་འབྱོར་རྣམས། །སྐད་ཅིག་མི་གནས་ཀློག་གི་ཐག་པ་ལྟར། །མཐོང་ན་ཞི་བའི་ནགས་ཀླུང་བསྟེན་བྱེད་པའི། །ཐར་འདོད་དད་པའི་གསོས་སུ་འདི་ལོངས་ཤིག
།འདིར་འབད་དགེ་ཚོགས་སྤོས་ཀྱི་གླང་པོ་ཡིས། །མ་རུངས་འཁོར་བའི་གཡུལ་ངོ་རབ་བཅོམ་ནས། །དྲིན་གྱིས་ལྕི་བའི་ཡིད་ཅན་ཀུན་ཁྱེར་ཏེ། །བྱང་ཆུབ་སྙིང་པོའི་གྲོང་དུ་འཇུག་གྱུར་ཅིག །དཔལ་ལྡན་བླ་མ་དམ་པ་གསུམ་གྱི་རྟོགས་པ་བརྗོད་པ་ངོ་མཚར་མེ་ཏོག་གཡོ་བའི་འཁྲི་ཤིང་བྱིན་རླབས་འདོད་རྒུའི་འབྱུང་གནས་ལས།
མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྟོགས་པ་བརྗཽད་པའི་ཡལ་འདབ་སྟེ་གསུམ་པའོ།།

།།ད་ནི་རྩོམ་པ་མཐར་ཕྱིན་ཏེ་འཇུག་གི་བྱ་བ་ཚིགས་སུ་བཅད་པ་འགའ་ཞིག་སློབ་དཔོན་དཎྜཱིའི་ཞབས་ཀྱི་གཞུང་ལུགས་ཀྱི་ཏམྦུ་རའི་རྒྱུད་ལས་དྲངས་ཏེ་སྨྲས་པས། ཨོཾ་སྭ་སྟི་སིདྡྷཾ། རྒྱལ་བ་ལས་ཀྱང་དྲིན་གྱིས་ལྷག་པའི་སྐྱབས་ཀུན་འདུས་ཞལ་བླ་མ་དང༌།
།གཞན་ཡང་ཡི་དམ་རྒྱལ་བ་སྲས་དང་སློབ་མར་བཅས་པའི་ཚོགས་མཐའ་དག །མི་ཕྱེད་དད་གསུམ་གསེར་ལས་གྲུབ་པའི་གཞལ་མེད་ཁང་ཆེན་འདིར་སྤྱོན་ལ། །ཇི་ལྟར་སྨོན་པའི་དོན་རྣམས་འགྲུབ་པའི་དགེ་མཚན་མེ་ཏོག་བསྙིལ་བར་གསོལ།
༡ །བགྲང་དུ་མེད་པའི་བསྐལ་པ་རྒྱ་མཚོར་ཚོགས་གཉིས་ཐེམ་སྐས་ལ་འཛེགས་ཏེ། །མི་གནས་མྱང་འདས་ནོར་བུའི་ཁྲི་ལ་ཞབས་ཀྱི་པདྨོ་རྣམ་བཀོད་ཀྱང༌།
།ནམ༷་མཁ༷འ་དང་མཉམ་ཡིད་ཅན་མ་ལུས་འཆི་མེད་གྲོང་དུ་བཀྲི་བའི་སླད། །ངུར་སྨྲིག་འཛིན་པའི་རྣམ་པར་རོལ་དེར་སླར་ཡང་དད་པས་ཕྱག་བགྱིའོ། ༢ །ཁྱད་པར་བྱམས་བརྩེ་དྲི་ཡི་གཞོན་པ༷ས་རྒྱལ་རྣམས་ཡེ་ཤེས་ཆུ་ཡི་གཏེར།
།ཡང་ཡང་བསྲུབས་ལས་འདི་ན་ཀུན༷་དག༷འི་མཚན་དཔེའི་ཆ་ཤས་རབ་རྫོགས་ཤིང༌། །ཟབ་རྒྱས་ཆོས་ཀྱི་སྣང་བ་འབུམ་སྡེས་བསྟན་འགྲོའི་ཀུ་མུད་བཞད་མཛད་པའི། །ཡོངས་འཛིན་སྨྲ་བའི་ཟླ་བ་གང་དེར་དད་པས་གུས་ཕྱག་ཉིན་བཞིན་བརྩེགས།
༣ །མཁྱེན་པའི་ཡེ་ཤེས་ལྷ་ལམ་ངོགས་སུ་སྙིང་རྗེའི་སྤྲིན་དཀར་རབ་བཀོད་དེ། །གསང་བ་སྔགས་ཀྱི་རྣལ༷་འབྱོར༷་ཟབ་མོའི་བདུད་རྩིའི་གྲུ་ཆར་ཕབ་པ་ལས།
།རྣམ་པར་གྲོལ་བའི་ལོ་ཏོག་སྐྱེད་ལ་འཇ༷མ་དཔ༷ལ་དབྱངས་དང་དབྱེར་མེད་ཅིང༌། །མཁས་བཙུན་བཟ༷ང་པོའི་གཙུག་གི་རྒྱན་གྱུར་གང་དེར་སླར་ཡང་ཕྱག་བགྱིའོ། ༤ །གཞན་ཡང་ཟབ་རྒྱས་ཆོས་ཚུལ་རྒྱ་མཚོའི་རིན་ཆེན་དོ་ཤལ་གཡོ་བ་ཡིས།
།བདག་བློ་ཕོངས་པའི་གདུང་བ་སེལ་མཛད་དཔལ་ལྡན་བླ་མའི་ཚོགས་རྣམས་དང༌། །རབ་འབྱམས་སྐྱབས་ཡུལ་རྒྱ་མཚོའི་འདུན་སར་ཞིང་གི་རྡུལ་རྙེད་ལུས་སྤྲུལ་ཏེ། །

གསོལ་འདེབས་ངག་གི་རོལ་མོ་འཁྲོལ་བཞིན་དད་པས་གུས་ཕྱག་ཉིན་བཞིན་སྟོབ། ༥ །འདི་ན་བདག་བློ་དད་པའི་གྲུ་བོ་བརྩོན་འགྲུས་རླུང་གིས་བསྐྱོད་པ་ལས། །རྣམ་ཐར་མི་ཟད་ནོར་བུའི་གླིང་ནས་ཐུན་མོང་དག་ཏུ་རབ་གྲགས་པའི།
།རྟོགས་བརྗོད་རིན་ཆེན་ཉུང་ཤས་བླངས་གང་ཐར་འདོད་དད་པའི་གསོས་ཉིད་དུ༌། སྡེབ་ལེགས་ཚིག་གི་ཕྲེང་བར་སྤེལ་བའི་ལེགས་བྱས་རྨད་བྱུང་འདིས་མཚོན་ཏེ། ༦ །རང་ལུས་ལོངས་སྤྱོད་དུས་གསུམ་བསགས་པའི་དགེ་བའི་རྩ་བ་ཇི་སྙེད་པ།
།རྣམ་པར་རི་གླིང་ཉི་ཟླ་དང་བཅས་བྱེ་ཕྲག་བསམ་གྱིས་མི་ཁྱབ་པར། །སྤྲུལ་པའི་ལྟད་མོ་གསར་དུ་ངོམས་འདིས་ཚངས་པའི་ཁེགས་པ་སྙིལ་བྱེད་ཅིང༌། །ཀུན་བཟང་མཆོད་པའི་སྤུན་ཟླར་གྱུར་གང་དགྱེས་པའི་སྤྱན་ཟུར་ལྷུང་ཕྱིར་འབུལ།
༧ །གང་གི་རྣམ་ཐར་སྒྲོ་སྐུར་སྤངས་ཏེ་རང་བཞིན་བརྗོད་པའི་རྒྱན་ཉིད་དུ། །སྤེལ་བའི་ལེགས་བཤད་བདུད་རྩིའི་རྫིང་འདིར་བློ་ངན་རྡུལ་གྱིས་བསླད་པ་ཡི།
།ནོངས་པ་གང་མཆིས་འཕགས་རྣམས་འདུན་སར་སྟོབས་བཞི་ནོར་བུ་ཀེ་ཏ་ཀས། །ཡང་ཡང་ཡིད་ཀྱི་རྙོག་མ་བགྲུངས་ན་དྭང་བའི་དགའ་སྟོན་ཅི་ཡང་སྩོལ། ༨ །ཞོ་འཐུང་རུས་པས་བདར་དུ་མེད་ཅིང་ཆུ་བོའི་རྒྱུན་གྱིས་མི་འདག་པའི།
།ཐོག་མ་མེད་པའི་དུས་ནས་བསགས་པའི་སྡིག་ལྟུང་དྲི་མ་སྟུག་པོ་ཡིས། །རང་སེམས་བདེ་གཤེགས་སྙིང་པོའི་ཁམས་ཀྱི་མཛེས་པ་རབ་ཏུ་སྨ་ཕབ་པ། །སླར་ལ་སྟོབས་བཞིའི་ཆུ་ཡིས་བཀྲུས་ལས་དག་པའི་དགེ་མཚན་ལྷག་པར་ངོམས།
༩ །འཕགས་བོད་མཁས་དང་གྲུབ་པ་ཡོངས་ཀྱི་ཕྲིན་ལས་གཅིག་ཏུ་བསྡུས་འདྲ་བའི། །དཔལ་ལྡན་བླ་མ་དམ་པ་གསུམ་གྱྀ་རྣམ་ཐར་རྨད་དུ་བྱུང་བས་མཚོན།
།སྲིད་དང་ཞི་བའི་ལེགས་སྤྱད་ཇི་སྙེད་ཉིན་མོར་བྱེད་པའི་གཟི་འོད་ལ། །རྗེས་སུ་ཡི་རངས་པདྨོའི་འདབ་རྒྱ་རྣམ་པར་གྲོལ་བའི་མཚར་སྡུག་གཡོ། ༡༠ །ཕྱོགས་བཅུ་རབ་འབྱམས་མུ་མེད་ཞིང་ན་ཆོས་སྟོན་ཇི་སྙེད་བཞུགས་ཀུན་གྱི།
།

ཕུལ་བྱུང་བྱམས་དང་སྙིང་རྗེའི་ཕྱག་ནི་རིང་པོར་རྐྱོང་པའི་རོལ་རྩེད་ཀྱིས། །ཐེག་གསུམ་དམ་པའི་ཆོས་ཀྱི་རྔ་ཆེན་རྒྱུན་ཆད་མེད་པར་བརྡུངས་པའི་སྒྲས། །འགྲོ་ཀུན་མ་རིག་གཉིད་ལས་བསླངས་ཏེ་ཐར་པའི་གྲོང་དུ་བཀྲི་བར་གསོལ།
༡༡ །གང་ན་དམ་ཆོས་སྣང་བ་གསར་པས་འཁོར་བའི་མུན་པ་སྙིལ་བྱེད་ཅིང༌། །དགེ་ལེགས་མཐའ་དག་ཅིག་ཅར་སྦྱིན་པའི་རྣམ་འདྲེན་ད་ལྟ་བཞུགས་པ་ཀུན། །སླར་ཡང་གསང་གསུམ་ཚེ་དཔག་མེད་ལྟར་བསྐལ་པ་ཞིང་གི་རྡུལ་རྙེད་པར།
།འཚོ་གཞེས་ཆོ་ག་རབ་ཏུ་བརྟན་པའི་དགའ་སྟོན་ཆེས་ཆེར་དར་བར་ཤོག ༡༢ །དཔལ་ལྡན་བླ་མ་དམ་པ་རྣམས་ཀྱི་མཚན་ཙམ་ཞིག་ཀྱང་ཐོས་དཀའ་ན། །ཕྱོགས་རེའི་རྣམ་ཐར་ཅུང་ཟད་བརྗོད་པའང་སྔོན་བསགས་མཐུ་ལས་རྙེད་པ་སྟེ།
།དེ་སླད་དད་དང་སྤྲོ་བ་མཆོག་གིས་ལེགས་སྤྱད་དོན་ལྡན་འདི་སྤེལ་བའི། །དགེ་ཚོགས་དྲི་མེད་ཁ་བ་དུང་དང་ཀུ་མུ་དཱ་ལྟར་དཀར་བས་མཚོན། ༡༣ །འཁོར་དང་མྱང་འདས་གཉིས་ཀྱིས་བསྡུས་ཤིང་དུས་གསུམ་ཀུན་ཏུ་བསགས་པ་ཡི།
།ལུས་ངག་ཡིད་དང་རྗེས་སུ་འབྲེལ་བའི་དགེ་བའི་རྩ་བ་ཇི་སྙེད་པ། །གཞན་ཕན་སེམས་དང་འཁོར་གསུམ་མི་རྟོག་ཤེས་རབ་ཟབ་མོའི་ཐབས་མཁས་ཀྱིས།
།བླ་ན་མེད་པའི་བྱང་ཆུབ་སྙིང་པོར་ཡོངས་སུ་བསྔོ་བའི་གཡར་དམ་ལེན། ༡༤ །དེ་མཐུས་ཕན་དང་བདེ་བའི་རྩ་ལག་ལུང་དང་རྟོགས་པས་བསྡུས་པ་ཡི། །ཐུབ་པའི་དབང་པོའི་བསྟན་པ་སྤྱི་དང་བྱེ་བྲག་རྗེ་བཙུན་ས་སྐྱ་པའི།
།རིང་ལུགས་འཁྲུལ་པའི་དྲི་མ་ཀུན་ཟད་འཁོར་བ་མ་སྟོངས་དེ་སྲིད་དུ། །དབྱར་གྱི་མཚོས་ཀྱང་འགྲན་དུ་མེད་པར་ཕྱོགས་དུས་ཀུན་ཏུ་རྒྱས་པར་ཤོག ༡༥ །དེ་འཛིན་སྔོན་བྱོན་དམ་པར་རྣམས་ཀྱི་ཟབ་དགོངས་དབྱིངས་སུ་རྫོགས་གྱུར་ཅིང༌།
།ད་ལྟ་བཞུགས་པའི་སྐྱེས་ཆེན་ཀུན་ཀྱང་ནམ་མཁའ་ཇི་སྲིད་གནས་ཀྱི་བར། །གསང་གསུམ་འཚོ་གཞེས་རབ་ཏུ་བརྟན་ཅིང་མཁས་པའི་བྱ་བ་རྣམ་གསུམ་གྱིས། །ས་གསུམ་ཀུན་དགའི་

དཔལ་ལ་སྦྱོར་བའི་དགེ་མཚན་སྣང་བར་འབར་གྱུར་ཅིག ༡༦ །བླ་གོས་དམར་པོའི་འོད་རྡུལ་སྟུག་པོས་ཐུན་མཚམས་ཆུ་འཛིན་ཟིལ་གནོན་པའི། །འདུས་པ་རྣམས་ཀྱང་ཚུལ་ཁྲིམས་ཕུང་པོ་རང་གི་སྲོག་ལས་གཅེས་པར་ལྟ།
།ཐོས་བསམ་བསྒོམ་པའི་ལང་ཚོ་རབ་རྫོགས་འཆད་རྩོད་རྩོམ་པའི་གཟི་འོད་ཀྱིས། །ཉེས་པའི་ར་རི་ཡོངས་སུ་འཕྲོག་བཞིན་གོང་ནས་གོང་དུ་འཕེལ་བར་ཤོག ༡༧ །བདེ་གཤེགས་བསྟན་པའི་གདུགས་དཀར་རབ་གཡོ་ཕན་བདེའི་གྲིབ་བསིལ་འཇོ་བ་གང༌།
།སྙིང་སྟོབས་དཔུང་པས་སྲིད་རྩེར་འདེགས་ལ་གསང་བདག་རྗེས་སུ་རྐང་འཇོག་པའི། །བསྟན་པའི་སྦྱིན་བདག་ཆེན་པོ་ཀུན་གྱི་ཚེ་བསོད་དཔལ་འབྱོར་སྙན་གྲགས་སོགས། །ལེགས་པའི་ཡོན་ཏན་ཡར་ངོའི་ཟླ་བཞིན་གོང་ནས་གོང་དུ་འཕེལ་བར་ཤོག
༡༨ །ཆོས་ལྡན་རྒྱལ་པོའི་བཀའ་ཡི་སྤྲིང་ཡིག་ཕྱོགས་ཀྱི་རྒྱལ་ཕྲན་མགོ་བོ་ལ། །རྣམ་པར་འགོད་པའི་ངོ་མཚར་རབ་གཡོ་དགེ་བཅུའི་ཁྲིམས་ཀྱི་ར་བ་ན།
།སྐྱེ་རྒུ་མཐའ་དག་བདེ་བར་ཚུད་ཅིང་ཀུན་ཀྱང་རྫོགས་ལྡན་དུས་་བཞིན་དུ། །སྡེ་བཞིའི་དཔལ་ལ་ཅི་དགར་སྤྱོད་པའི་དགེ་མཚན་དར་ལ་བབས་གྱུར་ཅིག ༡༩ །སྡུག་བསྔལ་བརྒྱ་ཕྲག་དུ་མས་རབ་གཙེས་ཁམས་གསུམ་སེམས་ཅན་ཐམས་ཅད་ཀྱང༌།
འཁོར་བའི་སྡུག་བསྔལ་རྒྱུ་དང་བཅས་པ་དུག་ཅན་ཟས་བཞིན་རབ་སྤངས་ནས། །ཕར་ཕྱིན་དྲུག་དང་བསྡུ་དངོས་བཞི་སོགས་བྱང་ཆུབ་སྤྱོད་མཆོག་ལ་ཞུགས་ཏེ། །སྐུ་བཞི་ཡེ་ཤེས་ལྔ་དང་ལྡན་པའི་གོ་འཕང་མྱུར་དུ་ཐོབ་གྱུར་ཅིག
༢༠ །བདག་ཀྱང་དེང་ནས་ཚེ་རབས་ཀུན་ཏུ་མཚུངས་མེད་དགེ་བའི་བཤེས་རྣམས་ཀྱིས། །རྗེས་བཟུང་ཡོངས་རྫོགས་བསྟན་པའི་སྒོར་ཞུགས་ཐོས་བསམ་སྒོམ་པ་མཐར་ཕྱིན་ཞིང༌།
།འཆད་རྩོད་རྩོམ་པས་བསྟན་དང་འགྲོ་ལ་ཕན་པ་རྒྱ་ཆེན་རབ་བསྒྲུབས་ནས། །རིང་མིན་ཐམས་ཅད་མཁྱེན་པའི་གོ་འཕང་བདེ་བླག་ཉིད་དུ་ཐོབ་པར་ཤོག ༢༡ །དེ་ལྟར་ལྷག་

བསམ་སྐྱེད་མོས་ཚལ་ལས་མངོན་པར་འདོད་པའི་མེ་ཏོག་རྣམས། །སྤྲོ་བ་མཆོག་གིས་ལེགས་པར་བཏུས་ནས་སྡེབ་ལེགས་ཚིག་གི་སྲད་བུ་ལ། །མཛེས་པར་བརྒྱུས་པའི་ཐར་འདོད་རྒྱན་འདི་སྐྱབས་ཡུལ་རྒྱ་མཚོའི་བྱིན་མཐུ་ཡིས།
།གེགས་ཀྱི་སྦྱོར་བས་ནམ་ཡང་རྙིང་མིན་འདོད་དོན་འབྲས་བུ་གཡུར་ཟ་ཤོག ༢༢ །བཀྲ་ཤིས་གང་ཞིག་བསྐལ་མང་རྙེད་དཀའི་བདེ་སྟོང་གཉིས་སུ་མེད་པ་ཡི། །ལྷན་སྐྱེས་ཡེ་ཤེས་ནོར་བུའི་སྙེ་མ་སྐད་ཅིག་ཉིད་ལ་ལག་པའི་རྩེར།
།སྦྱིན་མཁས་སྐྱབས་ཀུན་འདུས་པའི་ངོ་བོ་དཔལ་ལྡན་བླ་མའི་ཚོགས་རྣམས་ཀྱི། །བཀྲ་ཤིས་བྱིན་རླབས་སྣང་བ་གསར་པས་སྲིད་ཞིའི་ཁམས་ཀུན་ཁྱབ་གྱུར་ཅིག ༢༣ །དེ་ལྟར་དཔལ་ལྡན་བླ་མ་དམ་པ་གསུམ་གྱི་རྟོགས་པ་བརྗོད་པ་ངོ་མཚར་མེ་ཏོག་གཡོ་བའི་འཁྲི་ཤིང་བྱིན་རླབས་འདོད་རྒུའི་འབྱུང་གནས་ཞེས་བྱ་བ་འདི་འང༌།
སྔ་མོ་ནས་སྙིགས་དུས་ཀྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་རྗེ་བླ་མ་དམ་པ་འདི་གསུམ་གྱི་རྟོགས་བརྗོད་ཅིག་ངེས་པར་མ་བྱུང་ཐབས་མེད་དུ་དགོངས་ནས་རྣམ་ཐར་ཞིག་ལྗགས་རྩོམ་སྩལ་རྒྱུའི་ཐུགས་བཞེད་ཡོད་པའི་ཁར།
བདག་གིས་ཀྱང་གསོལ་བ་བཏབ་པས་ཁྱོད་ཀྱིས་རྒྱུས་ཡོད་ཀྱི་ཐོ་ཛར་ཞིག་བྱུང་ཚེ་དེ་བཞིན་བྱའོ་ཞེས་ཞལ་བཞེས་ཐོབ་པར་གྱུར་ནའང༌།
དེ་རྗེས་གུས་ཕྲན་རང་ལེ་ལོ་དང་སྙོམ་ལས་ཁོ་ནའི་གཞན་དབང་དུ་སོང་ནས་ཐོ་ཛར་དེ་བྲི་མ་ཐུབ་པར་ཡུན་རིང་པོར་སོང་བའི་མཐར།
སླར་ཡང་སྙིགས་དུས་ཀྱི་ཐམས་ཅད་མཁྱེན་པ་མཆོག་གི་ཞལ་ནས། ཁོ་བོའང་འཆད་རྩོད་རྩོམ་གསུམ་དང༌། སྐབས་སྐབས་སུ་ཡི་དམ་ལྷའི་བསྙེན་པ་འདྲ་བྱ་དགོས་པ་བཅས་ཀྱི་བྲེལ་གཡེང་ཁོ་ནས་རེ་ཞིག་རྣམ་ཐར་འབྲི་བའི་ལོང་མེད་པ་ལྟ་བུར་གྱུར་པས།
ད་ནི་རྣམ་པར་ཐར་པ་དེ་ཁྱོད་ཀྱིས་བྲིས་ཤིག་ཅེས་བཀའ་སྩལ་རིན་པོ་ཆེ་གསེར་གྱི་ཅོན་པན་ལྟ་བུ་སྤྱི་བོར་སྩལ་བ་ལ་བརྟེན་གྱེན་ལྡོག་མ་སྤོབས་པར་རིགས་དང་དཀྱིལ་འཁོར་རྒྱ་མཚོའི་

ཁྱབ་བདག་བཀའ་དྲིན་མཚུངས་ཟླ་མ་མཆིས་པ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་དང༌། མཁས་དང་གྲུབ་པ་ཡོངས་ཀྱི་གཙུག་རྒྱན་བཀའ་དྲིན་གཞལ་བར་དཀའ་བ་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོའི་ཞལ་སྔ་ནས་དང༌།
ཀུན་མཁྱེན་བུ་སྟོན་གཉིས་པ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་དཔལ་བཟང་པོའི་ཞལ་སྔ་ནས་དང༌། ཉམས་དང་རྟོགས་པའི་མཐར་སོན་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་ལ་སོགས་པ་ཡོངས་འཛིན་དམ་པ་བཀའ་དྲིན་ཅན་རྣམས་ཀྱི་ཞབས་རྡུལ་སྤྱི་བོས་བླངས་ཏེ་གསུང་གི་བདུད་རྩིས་འཚོ་ཞིང༌།
ཁྱད་པར་དུའང་རྩོད་དུས་ཀྱི་ཐམས་ཅད་མཁྱེན་པ་འཛམ་གླིང་བྱང་ཕྱོགས་ཀྱི་ཐུབ་དབང་གཉིས་པ་འཇམ་པའི་དབྱངས་མཁྱེན་བརྩེའི་དབང་པོ་དང༌།
གནས་ལྔ་རིག་པའི་མཁས་པ་ཆེན་པོ་མདོ་སྔགས་བསྟན་པའི་སྲོག་ཤིང་འཇམ་པའི་དབྱངས་ངག་དབང་ལེགས་གྲུབ་པ་གཉིས་ཀྱི་བཀའ་དྲིན་ལ་བརྟེན་ནས་ཕྱི་ནང་རིག་པའི་གནས་ལ་བློ་གྲོས་ཀྱི་པདྨོ་ཅུང་ཟད་ཁ་བྱེ་བ་ཤཱཀྱའི་དགེ་སློང་བྱམས་པ་ཀུན་དགའ་བསྟན་པའི་རྒྱལ་མཚན་ནམ།
མིང་གཞན་འཇམ་དབྱངས་སྨྲ་བའི་སེང་གེ་མཚོ་བྱུང་དགའ་བའི་བཤེས་གཉེན་དུ་བོད་པའམ།
འཇམ་དཔལ་དགྱེས་པའི་བཤེས་གཉེན་གཙུག་ལག་སྨྲ་བའི་ཉི་མ་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེ་ཞེས་ཀྱང་བགྱི་བས་རྣམ་གཡེང་དང་ལེ་ལོའི་གསེབ་ཚགས་རྣམས་སུ་རིམ་གྱིས་བྲིས་ཏེ།
རབ་བྱུང་བཅུ་བཞི་པའི་ནང་གསེས་ལྕགས་མོ་བྱའི་ལོར་ཐམས་ཅད་བྲིས་ཟིན་པ་ཡིན་ནའང༌། སླར་ཡང་མཁན་ཆེན་རྡོ་རྗེ་འཆང་རྣམ་གཉིས་དགོངས་པ་ཞི་དབྱིངས་སུ་གཟིགས་པའི་ཚུལ་རྣམས་ཀྱང་ཁ་བསྐངས་ཏེ་ཡོངས་སུ་རྫོགས་པར་རབ་བྱུང་བཅོ་ལྔ་པའི་ཐོག་མ་ལེགས་སྦྱར་གྱི་སྐད་དུ་པྲ་བྷ་ཝ་ཞེས་པ་བོད་སྐད་དུ་རབ་བྱུང་སྟེ་རྒྱ་རྩིས་པས་མེ་མོ་ཡོས་ཀྱི་

ལོ། ནག་པ་ཟླ་བའི་དཀར་ཕྱོགས་ཀྱི་རྒྱལ་བ་དང་པོའི་ཉིན་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་གྱི་བླ་བྲང་ཐར་པ་རྩེར་གྲུབ་པར་བགྱིས་པ་འདིས་ཀྱང་བདག་སོགས་སེམས་ཅན་ཐམས་ཅད་ཀྱི་རྒྱུད་ལ་དཔལ་ལྡན་བླ་མ་དམ་པ་རྣམས་ཀྱི་བྱིན་རླབས་མྱུར་དུ་འཇུག་པའི་རྒྱུར་གྱུར་ཅིག།
།།ཤུ་བྷ་མསྟུ་སརྦ་ཛ་ག་ཏཱཾ།། །།

